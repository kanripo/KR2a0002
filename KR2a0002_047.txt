# -*- mode: mandoku-view; -*-
#+TITLE: 史記集解
#+DATE: 2015-08-24 22:19:17.353593
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷四十七
<pb:KR2a0002_WYG_047-1a>¶
欽定四庫全書¶
　史記集解卷四十七¶
　　　　　　　　　　　　　宋　裴駰　撰¶
史記四十七¶
孔子世家第十七¶
孔子生魯昌平鄉陬邑(徐廣曰陬音騶孔安國曰/陬孔子父叔梁紇所治邑)其先¶
宋人也曰孔防叔防叔生伯夏伯夏生叔梁紇紇與顔¶
氏女野合而生孔子禱於尼丘得孔子魯襄公二十二¶
<pb:KR2a0002_WYG_047-1b>¶
年而孔子生生而首上圩頂故因名曰丘云字仲尼姓¶
孔氏丘生而叔梁紇死葬於防山防山在魯東由是孔¶
子疑其父墓處母諱之也孔子為兒嬉戲常陳俎豆設¶
禮容孔子母死乃殯五父之衢葢其慎也(徐廣曰魯縣/有闕里孔子)¶
(所居也又有/五父之衢也)陬人輓父之母誨孔子父墓然後徃合葬¶
於防焉孔子要絰季氏饗士孔子與徃陽虎絀曰季氏¶
饗士非敢饗子也孔子由是退孔子年十七魯大夫孟¶
釐子病且死誡其嗣懿子曰孔丘聖人之後(服䖍曰聖/人謂商湯)¶
<pb:KR2a0002_WYG_047-2a>¶
滅於宋(杜預曰孔子六世祖孔父嘉/為宋華督所殺其子奔魯也)其祖弗父何始有¶
宋而嗣讓厲公(杜預曰弗父何孔父嘉之髙祖宋愍公/之長子厲公之兄也何嫡嗣當立以讓)¶
(厲公/也)及正考父佐戴武宣公(服䖍曰正考父/弗父何之魯孫)三命兹益¶
恭故鼎銘云(杜預曰三命上卿/也考父廟之鼎)一命而僂再命而傴三¶
命而俯(服䖍曰僂傴俯/皆恭敬之説也)循牆而走(杜預曰言/不敢安行)亦莫敢余¶
侮(杜預曰其恭如是/人亦不敢侮慢)饘於是粥於是以糊余口(杜預曰/於是鼎)¶
(中為饘粥饘粥/餬屬言至儉也)其恭如是吾聞聖人之後雖不當世必¶
有達者(王肅曰謂若弗父何殷湯之後而不繼世為宋/君也杜預曰聖人之後有明徳而不當大位謂)¶
<pb:KR2a0002_WYG_047-2b>¶
(正/父)考今孔丘年少好禮其達者歟吾即沒若必師之及¶
釐子卒懿子與魯人南宫敬叔徃學禮焉是歳季武子¶
卒平子代立孔子貧且賤及長嘗為季氏史料量平嘗¶
為司職吏而畜蕃息由是為司空已而去魯斥乎齊逐¶
乎宋衛困於陳蔡之間於是反魯孔子長九尺有六寸¶
人皆謂之長人而異之魯復善待由是反魯魯南宫敬¶
叔言魯君曰請與孔子適周魯君予之一乘車兩馬一¶
豎子俱適周問禮葢見老子云辭去而老子送之曰吾¶
<pb:KR2a0002_WYG_047-3a>¶
聞富貴者送人以財仁人者送人以言吾不能富貴竊¶
仁人之號(王肅曰謙言/竊仁者之名)送子以言曰聰明深察而近於¶
死者好議人者也博辨廣大危其身者發人之惡者也¶
為人子者毋以有已(王肅曰身/父母之有)為人臣者毋以有己孔¶
子自周反於魯弟子稍益進焉是時也晉平公滛六卿¶
擅權東伐諸侯楚靈王兵彊陵轢中國齊大而近於魯¶
魯小弱附於楚則晉怒附於晉則楚來伐不備於齊師¶
侵魯魯昭公之二十年而孔子葢年三十矣齊景公與¶
<pb:KR2a0002_WYG_047-3b>¶
晏嬰來適魯景公問孔子曰昔秦穆公國小處辟其霸¶
何也對曰秦國雖小其志大處雖辟行中正身舉五羖¶
爵之大夫起纍紲之中與語三日授之以政以此取之¶
雖王可也其霸小矣景公説孔子年三十五而季平子¶
與郈昭伯以鬭雞故得罪魯昭公昭公率師擊平子平¶
子與孟氏叔孫氏三家共攻昭公昭公師敗奔於齊齊¶
處昭公乾侯其後頃之魯亂孔子適齊為髙昭子家臣¶
欲以通乎景公與齊太師語樂聞韶音學之三月不知¶
<pb:KR2a0002_WYG_047-4a>¶
肉味(周氏曰孔子在齊聞習韶/樂之盛美故忘於肉味也)齊人稱之景公問政孔¶
子孔子曰君君臣臣父父子子(孔安國曰當此之時陳/恒制齊君不君臣不臣)¶
(故以此/對也)景公曰善哉信如君不君臣不臣父不父子不¶
子雖有粟吾豈得而食諸(孔安國曰言將危/也陳氏果滅齊)他日又復¶
問政於孔子孔子曰政在節財景公説將欲以尼谿田¶
封孔子晏嬰進曰夫儒者滑稽而不可軌法倨傲自順¶
不可以為下崇喪遂哀破産厚葬不可以為俗游説乞¶
貸不可以為國自大賢之息周室既衰禮樂缺有間今¶
<pb:KR2a0002_WYG_047-4b>¶
孔子盛容飾繁登降之禮趨詳之節累世不能殫其學¶
當年不能究其禮若欲用之以移齊俗非所以先細民¶
也後景公敬見孔子不問其禮異日景公止孔子曰奉¶
子以季氏吾不能以季孟之間待之(孔安國曰魯三卿/季氏為正卿最貴)¶
(孟氏為下卿不用事言/待之以二者之間也)齊大夫欲害孔子孔子聞之景¶
曰吾老矣弗能用也孔子遂行反乎魯孔子年四十二¶
魯昭公卒於乾侯定公立定公立五年夏季平子卒桓¶
子嗣立季桓子穿井得土缶中若羊(韋昭曰羊生羊/也故謂之怪也)問¶
<pb:KR2a0002_WYG_047-5a>¶
仲尼云得狗(韋昭曰獲羊而言狗/者以孔子博物測之)仲尼曰以丘所聞羊¶
也丘聞之木石之怪䕫罔閬(韋昭曰木石謂山也或云/䕫一足越人謂之山繅也)¶
(或言獨足魍魎山精好/學人聲而迷惑人也)水之怪龍罔象(韋昭曰龍神獸/也非常見故曰)¶
(怪或云罔象食/人一名沭腫)土之怪墳羊(唐固曰墳羊雌/雄未成者也)吳伐越墮¶
會稽(王肅曰/墮毁也)得骨節專車(韋昭曰骨一節其/長專車專擅也)吳使使問¶
仲尼骨何者最大仲尼曰禹致羣神於會稽山(韋昭曰/羣神謂)¶
(主山川之君為羣神/之主故謂之神也)防風氏後至禹殺而戮之(韋昭曰/防風氏)¶
(違命後至故禹/殺之陳尸為戮)其節專車此為大矣吳客曰誰為神仲¶
<pb:KR2a0002_WYG_047-5b>¶
尼曰山川之神足以綱紀天下其守為神(王肅曰守山/川之祀者為)¶
(神謂諸侯也韋昭曰足以綱紀天下謂/名山大川能興雲致雨以利天下也)社稷為公侯(王/肅)¶
(曰但守社稷無山川之/祀者直為公侯而已)皆屬於王者客曰防風何守仲¶
尼曰汪罔氏之君守封禺之山(韋昭曰封封山禺禺山/在吳郡永安縣駰案晉)¶
(太康元年改永安為/武康縣今屬吳興郡)為釐姓在虞夏商為汪罔於周為¶
長翟今謂之大人(王肅曰周之初及當/孔子之時其名異也)客曰人長幾何¶
仲尼曰僬僥氏三尺短之至也(韋昭曰僬僥西南蠻之/别名也按括地志在大)¶
(秦國/北也)長者不過十之數之極也(王肅曰十之謂三/丈也數極於此也)於是¶
<pb:KR2a0002_WYG_047-6a>¶
吳客曰善哉聖人桓子嬖臣曰仲梁懷與陽虎有隙陽¶
虎欲逐懷公山不狃止之(孔安國曰不/狃為季氏宰)其秋懷益驕陽¶
虎執懷桓子怒陽虎因囚桓子與盟而醳之陽虎由此¶
益輕季氏季氏亦僭於公室陪臣執國政是以魯自大¶
夫以下皆僭離於正道故孔子不仕退而修詩書禮樂¶
弟子彌衆至自逺方莫不受業焉定公八年公山不狃¶
不得意於季氏因陽虎為亂欲廢三桓之適更立其庶¶
孽陽虎素所善者遂執季桓子桓子詐之得脱定公九¶
<pb:KR2a0002_WYG_047-6b>¶
年陽虎不勝奔於齊是時孔子年五十公山不狃以費¶
畔季氏使人召孔子孔子循道彌乆溫溫無所試莫能¶
已用曰葢周文武起豐鎬而王今費雖小儻庶幾乎欲¶
徃子路不説止孔子孔子曰夫召我者豈徒哉如用我¶
其為東周乎(何晏曰興周道於/東方故曰東周也)然亦卒不行其後定公¶
以孔子為中都宰一年四方皆則之由中都宰為司空¶
由司空為大司寇定公十年春及齊平夏齊大夫黎鉏¶
言於景公曰魯用孔丘其勢危齊乃使使告魯為好會¶
<pb:KR2a0002_WYG_047-7a>¶
㑹於夾谷(徐廣曰司馬彪曰/今在祝其縣也)魯定公且以乘車好徃孔¶
子攝相亊曰臣聞有文事者必有武備有武事者必有¶
文備古者諸侯出疆必具官以從請具左右司馬定公¶
曰諾具左右司馬㑹齊侯夾谷為壇位土階三等以會¶
遇之禮相見(王肅曰㑹遇之/禮禮之簡畧也)揖讓而登獻酬之禮畢齊¶
有司趨而進曰請奏四方之樂景公曰諾於是旍旄羽¶
祓矛㦸劍撥鼓噪而至孔子趨而進厯階而登不盡一¶
等舉袂而言曰吾兩君為好會夷狄之樂何為於此請¶
<pb:KR2a0002_WYG_047-7b>¶
命有司有司却之不去則左右視晏子與景公景公心¶
怍麾而去之有頃齊有司趨而進曰請奏宫中之樂景¶
公曰諾優倡侏儒為戲而前孔子趨而進厯階而登不¶
盡一等曰匹夫而熒惑諸侯者罪當誅請命有司有司¶
加法焉手足異處景公懼而動知義不若歸而大恐告¶
其羣臣曰魯以君子之道輔其君而子獨以夷狄之道¶
教寡人使得罪於魯君為之奈何有司進對曰君子有¶
過則謝以質小人有過則謝以文君若悼之則謝以實¶
<pb:KR2a0002_WYG_047-8a>¶
於是齊侯乃歸所侵魯之鄆汶陽龜隂之田以謝過(服/䖍)¶
(曰三田汶陽田也龜山名陰之田得其田/不得其山也杜預曰太山博縣北有龜山)定公十三年¶
夏孔子言於定公曰臣無藏甲大夫無百雉之城(王肅/曰髙)¶
(丈長大曰堵/三堵曰雉)使仲由為季氏宰將墮三都(服䖍曰三都/三家之邑也)¶
於是叔孫氏先墮郈(杜預曰東平無鹽/縣東南郈鄉亭)季氏將墮費公¶
山不狃叔孫輒率費人襲魯公與三子入於季氏之宫¶
(服䖍曰三子季/孫孟孫叔孫也)登武子之臺費人攻之弗克入及公側¶
(服䖍曰人冇入/及公之臺側)孔子命申句須樂頎下伐之(服䖍曰申/句須樂頎)¶
<pb:KR2a0002_WYG_047-8b>¶
(魯大/夫)費人北國人追之敗諸姑蔑(杜預曰魯國卞/縣南有姑蔑城)二子¶
奔齊遂墮費將墮成(杜預曰泰山鉅平/縣東南有成城也)公斂處父(服䖍/曰成)¶
(宰/也)謂孟孫曰墮成齊人必至於北門且成孟氏之保鄣¶
無成是無孟氏也我將弗墮十二月公圍成弗克定公¶
十四年孔子年五十六由大司寇行攝相事有喜色門¶
人曰聞君子禍至不懼福至不喜孔子曰有是言也不¶
曰樂其以貴下人乎於是誅魯大夫亂政者少正卯與¶
聞國政三月粥羔羊者弗飾賈男女行者别於塗塗不¶
<pb:KR2a0002_WYG_047-9a>¶
拾遺四方之客至乎邑者不求有司(王肅曰有司常供/具職容求而有在)¶
(也/)皆予之以歸齊人聞而懼曰孔子為政必霸霸則吾¶
地近焉我之為先并矣盍致地焉犁鉏曰請先嘗沮之¶
沮之而不可則致地庸遲乎於是選齊國中女子好者¶
八十人皆衣文衣而舞康樂文馬三十駟遺魯君陳女¶
樂文馬於魯城南髙門外季桓子微服徃觀再三將受¶
乃語魯君為周道游徃觀終日怠於政事子路曰夫子¶
可以行矣孔子曰魯今且郊如致膰乎大夫(王肅曰/膰祭肉)則¶
<pb:KR2a0002_WYG_047-9b>¶
吾猶可以止桓子卒受齊女樂三日不聽政郊又不致¶
膰俎於大夫孔子遂行宿乎屯(屯在魯/之南也)而師已送曰夫¶
子則非罪孔子曰吾歌可夫歌曰彼婦之口可以出走¶
彼婦之謁可以死敗(王肅曰言婦人之口請謁足以/憂使人死敗故可以出走也)葢¶
優哉游哉維以卒歳(王肅曰言仕不遇也/故且優游以終歳)師已反桓子¶
曰孔子亦何言師已以實告桓子喟然嘆曰夫子罪我¶
以羣婢故也夫孔子遂適衛主於子路妻兄顔濁鄒家¶
衛靈公問孔子居魯得禄幾何對曰奉粟六萬衛人亦¶
<pb:KR2a0002_WYG_047-10a>¶
致粟六萬居頃之或譖孔子於衛靈公靈公使公孫余¶
假一出一入孔子惡獲罪焉居十月去衛將適陳過匡¶
顔刻為僕以其策指之曰昔吾入此由彼缺也匡人聞¶
之以為魯之陽虎陽虎嘗暴匡人匡人於是遂止孔子¶
孔子狀類陽虎拘焉五日顔淵後(孔安國曰言與孔/子相失在後也)子¶
曰吾以汝為死矣顏淵曰子在囘何敢死(包氏曰言夫/子在已無所)¶
(致死/也)匡人拘孔子益急弟子懼孔子曰文王既沒文不¶
在兹乎(孔安國曰兹此也言文王雖已/沒其文見在此此自謂其身也)天之將喪斯文¶
<pb:KR2a0002_WYG_047-10b>¶
也後死者不得與於斯文也(孔安國曰文王既没故孔/子自謂後死也言天將喪)¶
(此文者本不當使我知之/今使我知之未欲喪之也)天之未喪斯文也匡人其如¶
予何(馬融曰如予何猶言奈我何也天未喪此文則/我當傳之匡人欲奈我何言不能違天以害已)孔¶
子使從者為甯武子臣於衛然後得去去過蒲(徐廣曰/長垣縣)¶
(有匡城/蒲鄉)月餘反乎衛主蘧伯玉家靈公夫人有南子者¶
使人謂孔子曰四方之君子不辱欲與寡君為兄弟者¶
必見寡小君寡小君願見孔子辭謝不得已而見之夫¶
人在絺帷中孔子入門北面稽首夫人自帷中再拜環¶
<pb:KR2a0002_WYG_047-11a>¶
珮玉聲璆然孔子曰吾鄉為弗見見之禮答焉子路不¶
説孔子矢之曰予所不者天厭之天厭之(欒肇曰見南/子者時不獲)¶
(已猶文王之拘羑里也天厭之者言我之否屈乃天/命所厭也蔡謨曰矢陳也夫子為子路陳天命也)居¶
衛月餘靈公與夫人同車宦者雍渠參乘出使孔子為¶
次乘招揺市過之(徐廣曰招/揺翺翔也)孔子曰吾未見好徳如好¶
色者也(何晏曰疾時薄於徳厚於色故發此言也/李充曰使好徳如好色則棄邪而反正矣)於是¶
醜之去衛過曹是歳魯定公卒孔子去曹適宋(徐廣曰/年表定)¶
(公十三年孔子至衛十四年/至陳哀公三年孔子過宋)與弟子習禮大樹下宋司¶
<pb:KR2a0002_WYG_047-11b>¶
馬桓魋欲殺孔子拔其樹孔子去弟子曰可以速矣孔¶
子曰天生徳於予桓魋其如予何(包氏曰天生徳者謂/授以聖性徳合天地)¶
(吉無不利故/曰其如予何)孔子適鄭與弟子相失孔子獨立郭東門¶
鄭人或謂子貢曰東門有人其顙似堯其頂類皋陶其¶
肩類子産然自要以下不及禹三寸纍纍若喪家之狗¶
(王肅曰喪家之拘主人哀荒不見飲食故纍纍然而不/得意孔子生於亂世道不得行故纍然不得志之貌也)¶
(韓詩外傳曰喪家之狗既斂/而槨冇席而祭顧望無人也)子貢以實告孔子孔子欣¶
然笑曰形狀末也而似喪家之狗然哉然哉孔子遂至¶
<pb:KR2a0002_WYG_047-12a>¶
陳主於司城貞子家歳餘吳王夫差伐陳取三邑而去¶
趙鞅伐朝歌楚圍蔡蔡遷於吳吳敗越王句踐會稽有¶
隼集於陳廷而死楛矢貫之石砮矢長尺有咫(韋昭曰/隼鷙鳥)¶
(今之鶚也楛矢名砮鏃也以石為/之八寸曰咫楛矢貫之墜而死)陳湣公使使問仲尼¶
仲尼曰隼來逺矣此肅慎之矢也昔武王克商通道九¶
夷百蠻(王肅曰九夷東方夷有九/種也百蠻夷狄之百種)使各以其方賄來貢¶
(王肅曰各以其方面/所有之財賄而來貢)使無忘職業於是肅慎貢楛矢石¶
砮長尺有咫先生欲昭其令徳以肅慎矢分大姬(韋昭/曰大)¶
<pb:KR2a0002_WYG_047-12b>¶
(姬武王/元女也)配虞胡公而封諸陳分同姓以珍玉展親(韋昭/曰展)¶
(重也玉謂若/夏后氏之璜)分異姓以逺方職使無忘服(王肅曰使無/忘服從於王)¶
(也/)故分陳以肅慎矢試求之故府果得之(韋昭曰故/府舊府也)孔¶
子居陳三歳會晉楚爭彊更伐陳及吳侵陳陳常被寇¶
孔子曰歸與歸與吾黨之小子狂簡進取不忘其初於¶
是孔子去陳過蒲會公叔氏以蒲畔蒲人止孔子弟子¶
有公良孺者以私車五乘從孔子其為人長賢有勇力¶
謂曰吾昔從夫子遇難於匡今又遇難於此命也已吾¶
<pb:KR2a0002_WYG_047-13a>¶
與夫子再罹難寧鬭而死鬬甚疾蒲人懼謂孔子曰茍¶
毋適衛吾出子與之盟出孔子東門孔子遂適衛子貢¶
曰盟可負耶孔子曰要盟也神不聽衛靈公聞孔子來¶
喜郊迎問曰蒲可伐乎對曰可靈公曰吾大夫以為不¶
可今蒲衛之所以待晉楚也以衛伐之無乃不可乎孔¶
子曰其男子有死之志(王肅曰公叔氏欲以蒲適他/國而男子欲死之不樂適他)婦¶
人有保西河之志(王肅曰婦人恐懼欲/保西河無戰意也)吾所伐者不過¶
四五人(王肅曰本與/公叔同畔者)靈公曰善然不伐蒲靈公老怠於¶
<pb:KR2a0002_WYG_047-13b>¶
政不用孔子孔子喟然歎曰茍有用我者朞月而已三¶
年有成(孔安國曰言誠有用我於政事者朞年/而可以行其政教必三年乃冇成也)孔子行¶
佛肸為中牟宰(孔安國曰晉大夫/趙簡子之邑宰)趙簡子攻范中行伐¶
中牟佛肸畔使人召孔子孔子欲徃子路曰由聞諸夫¶
子其身親為不善者君子不入也(孔安國曰/不入其國)今佛肸親¶
以中牟畔子欲徃如之何孔子曰有是言也不曰堅乎¶
磨而不磷不曰白乎涅而不淄(孔安國曰磷薄也涅可/以染皁者也言至堅者)¶
(磨之而不薄至白者染之於涅中/而不黑君子雖在濁亂不能汙也)我豈匏瓜也哉焉能¶
<pb:KR2a0002_WYG_047-14a>¶
繫而不食(何晏曰言匏瓜得繫一處者不食故也吾自/食物常東西南北不得如不食之物繫滯一)¶
(處/)孔子擊磬有荷蕢而過門者曰有心哉擊磬乎(何晏/曰蕢)¶
(草器也有心/謂契契然也)硜硜乎莫己知也夫而已矣(何晏曰此硜/硜信已而已)¶
(言亦無/益也)孔子學鼓琴師襄子十日不進師襄子曰可以¶
益矣孔子曰丘已習其曲矣未得其數也有間曰已習¶
其數可以益矣孔子曰丘未得其志也有間曰已習其¶
志可以益矣孔子曰丘未得其為人也有間曰有所穆¶
然深思焉有所怡然髙望而逺志焉曰丘得其為人黯¶
<pb:KR2a0002_WYG_047-14b>¶
然而黑(王肅曰/黯黑貌)幾然而長(徐廣曰詩云/頎而長兮)眼如望羊(王肅/曰望)¶
(羊望羊/視也)如王四國非文王其誰能為此也師襄子辟席¶
再拜曰師葢云文王操也孔子既不得用於衛將西見¶
趙簡子至於河而聞竇鳴犢舜華之死也(徐廣曰或作/鳴鐸竇犨又)¶
(作竇鳴犢/舜華也)臨河而嘆曰美哉水洋洋乎丘之不濟此命¶
也夫子貢趨而進曰敢問何謂也孔子曰竇鳴犢舜華¶
國之賢大夫也趙簡子未得志之時須此兩人而後從¶
政及其已得志殺之乃從政丘聞之也刳胎殺夭則騏¶
<pb:KR2a0002_WYG_047-15a>¶
驎不至郊竭澤涸漁則蛟龍不合隂陽覆巢毁卵則鳯¶
皇不翔何則君子諱傷其類也夫鳥獸之於不義也尚¶
知辟之而況乎丘哉乃還息乎陬鄉作為陬操以哀之¶
(王肅曰陬操/琴曲名也)而反乎衛入主籧伯玉家他日靈公問兵¶
陳(孔安國曰軍/陳行列之法)孔子曰俎豆之事則嘗聞之軍旅之事¶
未之學也(鄭𤣥曰萬二千人為軍五百人為旅/軍旅末事本未立不可敎以末也)明日與¶
孔子語見蜚鴈仰視之色不在孔子孔子遂行復如陳¶
夏衛靈公卒立孫輒是為衛出公六月趙鞅内太子蒯¶
<pb:KR2a0002_WYG_047-15b>¶
瞶于戚陽虎使太子絻八人衰絰偽自衛迎者哭而入¶
遂居焉冬蔡遷於州來是歳魯哀公三年而孔子年六¶
十矣齊助衛圍戚以太子蒯聵在故也夏魯桓釐廟燔¶
南宫敬叔救火孔子在陳聞之曰災必於桓釐廟乎(服/䖍)¶
(曰桓釐當毀而魯事非禮之廟故/孔子聞冇火災知其加桓僖也)已而果然秋季桓子¶
病輦而見魯城喟然歎曰昔此國幾興矣以吾獲罪於¶
孔子故不興也顧謂其嗣康子曰我即死若必相魯相¶
魯必召仲尼後數日桓子卒康子代立已葬欲召仲尼¶
<pb:KR2a0002_WYG_047-16a>¶
公之魚曰昔吾先君用之不終終為諸侯笑今又用之¶
不能終是再為諸侯笑康子曰則誰召而可曰必召冉¶
求於是使使召冉求冉求將行孔子曰魯人召求非小¶
用之將大用之也是日孔子曰歸乎歸乎吾黨之小子¶
狂簡斐然成章吾不知所以裁之(孔安團曰簡大也孔/子在陳思歸欲去曰)¶
(吾黨之小子狂者進取於大道妄穿鑿/以成章不知所以裁制當歸以裁耳)子贛知孔子思¶
歸送冉求因誡曰即用以孔子為招云冉求既去明年¶
孔子自陳遷於蔡蔡昭公將如吳吳召之也前昭公欺¶
<pb:KR2a0002_WYG_047-16b>¶
其臣遷州來後將徃大夫懼復遷公孫翩射殺昭公(徐/廣)¶
(曰哀公/四年也)楚侵蔡秋齊景公卒(徐廣曰哀/公五年也)明年孔子自蔡¶
如葉葉公問政孔子曰政在來遠附邇他日葉公問孔¶
子於子路子路不對(孔安國曰葉公名諸梁楚大夫食/采於葉僭稱公不對未知所以對)¶
(也/)孔子聞之曰由爾何不對曰其為人也學道不倦誨人¶
不厭發憤忘食樂以忘憂不知老之將至云爾去葉反¶
於蔡長沮桀溺耦而耕孔子以為隱者使子路問津焉¶
(鄭𤣥曰耜廣五寸二/耜為耦津濟渡處也)長沮曰彼執輿者為誰子路曰為¶
<pb:KR2a0002_WYG_047-17a>¶
孔丘曰是魯孔丘與曰然曰是知津矣(馬融曰言數周/流自知津處)¶
桀溺謂子路曰子為誰曰為仲由曰子孔丘之徒與曰¶
然桀溺曰悠悠者天下皆是也而誰以易之(孔安國曰/悠悠者周)¶
(流之貌也言當今天下治亂同/空舎此適彼故曰誰以易之)且與其從辟人之士豈¶
若從辟世之士哉(何晏曰士有辟人之法有辟世之法/長沮桀溺謂孔子為士從辟人之法)¶
(者也已之為士則/從辟世之法也)耰而不輟(鄭𤣥曰耰覆種也輟止也/覆種不止不以津告者)¶
子路以告孔子孔子憮然(何晏曰為其不/達已意而非已)曰鳥獸不可¶
與同羣(孔安國曰隱於/山林是同羣)天下有道丘不與易也(何晏曰/凡天下)¶
<pb:KR2a0002_WYG_047-17b>¶
(有道者丘皆不與易/也已大而人小故也)他日子路行遇荷蓧丈人(包氏曰/丈人老)¶
(者蓧/草器)曰子見夫子乎丈人曰四體不勤五榖不分孰為¶
夫子(包氏曰丈人曰不勤勞四體/分植五穀誰為夫子而索也)植其杖而芸(孔安國/植倚也)¶
(除草/曰芸)子路以告孔子曰隱者也復徃則亡(孔安國曰子/路反至其家)¶
(丈人出/行不在)孔子遷於蔡三歳吳伐陳楚救陳(徐廣曰哀/公四年)軍¶
於城父聞孔子在陳蔡之間楚使人聘孔子孔子將徃¶
拜禮陳蔡大夫謀曰孔子賢者所刺譏皆中諸侯之疾¶
今日乆留陳蔡之間諸大夫所設行皆非仲尼之意今¶
<pb:KR2a0002_WYG_047-18a>¶
楚大國也來聘孔子孔子用於楚則陳蔡用事大夫危¶
矣於是乃相與發徒役圍孔子於野不得行絶糧從者¶
病莫能興(孔安國曰/興起也)孔子講誦弦歌不衰子路愠見曰¶
君子亦有窮乎孔子曰君子固窮小人窮斯濫矣(何晏/曰濫)¶
(溢也君子固亦有窮時但/不如小人窮則濫溢為非)子貢色作孔子曰賜爾以予¶
為多學而識之者與曰然(孔安國曰然謂/多學而識之)非與(孔安國/曰問今)¶
(不然/耶)孔子曰非也予一以貫之(何晏曰善有元事有會/天下殊塗而同歸百慮)¶
(而一致知其元則衆善舉/也故不待學以一知之)孔子知弟子有愠心乃召子¶
<pb:KR2a0002_WYG_047-18b>¶
路而問曰詩云匪兕匪虎率彼曠野(王肅曰率循也言/非兕虎而循曠野)¶
(也/)吾道非耶吾何為於此子路曰意者吾未仁耶人之¶
不我信也(王肅曰言人不信/吾豈以未仁故乎)意者吾未知耶人之不我¶
行也(王肅曰言人不使通行而/困窮者豈以我未智乎)孔子曰有是乎由譬使¶
仁而必信安有伯夷叔齊使智者而必行安有王子比¶
干子路出子貢入見孔子曰賜詩云匪兕匪虎率彼曠¶
野吾道非耶吾何為於此子貢曰夫子之道至大也故¶
天下莫能容夫子夫子葢少貶焉孔子曰賜良農能稼¶
<pb:KR2a0002_WYG_047-19a>¶
而不能為穡(王肅曰種之為稼斂之為穡言/良農能善種之未必能斂穫之)良工能巧¶
而不能為順(王肅曰言良工能巧而/已不能每順人之意)君子能修其道綱¶
而紀之統而理之而不能為容今爾不修爾道而求為¶
容賜而志不逺矣子貢出顏囘入見孔子曰囘詩云匪¶
兕匪虎率彼曠野吾道非耶吾何為於此顔囘曰夫子¶
之道至大故天下莫能容雖然夫子推而行之不容何¶
病不容然後見君子夫道之不修也是吾醜也夫道既¶
已大修而不用是有國者之醜也不容何病不容然後¶
<pb:KR2a0002_WYG_047-19b>¶
見君子孔子欣然而笑曰有是哉顔氏之子使爾多財¶
吾為爾宰(王肅曰宰主財者也為/汝主財言志之同也)於是使子貢至楚楚¶
昭王興師迎孔子然後得免昭王將以書社地七百里¶
封孔子(服䖍曰/書籍也)楚令尹子西曰王之使使諸侯有如子¶
貢者乎曰無有王之輔相有如顔囘者乎曰無有王之¶
將率有如子路者乎曰無有王之官尹有如宰予者乎¶
曰無有且楚之祖封於周號為子男五十里今孔丘述¶
三王之法明周召之業王若用之則楚安得世世堂堂¶
<pb:KR2a0002_WYG_047-20a>¶
方數千里乎夫文王在豐武王在鎬百里之君卒王天下今¶
孔丘得據土壤賢弟子為佐非楚之福也昭王乃止其秋楚¶
昭王卒於城父楚狂接輿歌而過孔子(孔安國曰接輿楚人/也佯狂而來歌欲以)¶
(感切孔/子也)曰鳯兮鳯兮何徳之衰(孔安國曰比孔子於鳯鳥待/聖君乃見非孔子周行求合)¶
(故曰/衰也)往者不可諫兮(孔安國曰已往所/行不可復諫止也)來者猶可追也(孔安/國曰)¶
(自今已來可追/自止避亂隠居)已而已而今之從政者殆而(孔安國曰言已/而者言世亂已)¶
(甚不可復治也再/言之者傷之深也)孔子下欲與之言(包氏曰下/下車也)趨而去弗得¶
與之言於是孔子自楚反乎衞是歲也孔子年六十三而魯¶
<pb:KR2a0002_WYG_047-20b>¶
哀公六年也其明年吳與魯會繒徴百牢太宰嚭召季康子¶
季康子使子貢往然後得已孔子曰魯衛之政兄弟也(包氏/曰周)¶
(公康叔既為兄弟康叔睦於/周公其國之政亦如兄弟也)是時衛君輒父不得立在外諸¶
侯數以為讓而孔子弟子多仕於衛衛君欲得孔子為政子¶
路曰衛君待子而為政子將奚先(包氏曰問往/將何所先行)孔子曰必¶
也正名乎(馬融曰正百/事之名也)子路曰有是哉子之迂也何其正¶
也(包氏曰迂猶逺也言/孔子之言逺於事也)孔子曰野哉由也(孔安國曰/野不達也)夫名¶
不正則言不順言不順則事不成事不成則禮樂不興禮¶
<pb:KR2a0002_WYG_047-21a>¶
樂不興則刑罰不中(孔安國曰禮以安上樂以移風/二者不行則有淫刑濫罰也)刑¶
罰不中則民無所錯手足矣夫君子為之必可名言之¶
必可行(王肅曰所名之事必可得明/言所言之事必可得遵行也)君子於其言無所¶
茍而已矣其明年冉有為季氏將師與齊戰於郎克之¶
(徐廣曰此哀公十一年也去吳會繒已四/年矣年表哀公十年孔子自衛至陳也)季康子曰子¶
之於軍旅學之乎性之乎冉有曰學之於孔子季康子¶
曰孔子何如人哉對曰用之有名播之百姓質諸鬼神¶
而無憾求之至於此道雖累千社夫子不利也康子曰¶
<pb:KR2a0002_WYG_047-21b>¶
我欲召之可乎對曰欲召之則毋以小人固之則可矣¶
而衛孔文子(服䖍曰文/子衛卿也)將攻太叔(左傳曰太/叔名疾)問筞於仲¶
尼辭不知退而命載而行曰鳥能擇木木豈能擇鳥乎¶
(服䖍曰鳥喻己木/以喻所之之國)文子固止會季康子逐公華公賔公¶
林以幣迎孔子孔子歸魯孔子之去魯凡十四歳而反¶
乎魯魯哀公問政對曰政在選臣季康子問政曰舉直¶
錯諸枉(包氏曰錯置也舉正直之/人用之廢置邪枉之人)則枉者直康子患盗¶
孔子曰茍子之不欲雖賞之不竊(孔安國曰欲情慾也/言民化於上不從其)¶
<pb:KR2a0002_WYG_047-22a>¶
(所令從其/所好也)然魯終不能用孔子孔子亦不求仕孔子之¶
時周室微而禮樂廢詩書缺追迹三代之禮序書傳上¶
紀唐虞之際下至秦繆編次其事曰夏禮吾能言之杞¶
不足徵也殷禮吾能言之宋不足徵也(包氏曰徵成也/杞宋二國夏殷)¶
(之後也夏殷之禮吾能説/之杞宋之君不足以成也)足則吾能徵之矣觀殷夏所¶
損益曰後雖百世可知也(何晏曰物類相召勢數相生/其變有常故可預知者也)¶
以一文一質周監二代郁郁乎文哉吾從周(孔安國曰/監視也言)¶
(周文章備於二/代當從之周)故書傳禮記自孔氏孔子語魯太師樂¶
<pb:KR2a0002_WYG_047-22b>¶
其可知也始作翕如(何晏曰太師樂官名也/五音始奏翕如盛也)縱之純如¶
(何晏曰言五音既發放/縦盡其聲純和諧也)皦如(何晏曰言/其音節眀)繹如也以成(何/晏)¶
(曰縱之以純如皦如繹如言/樂始於翕如而成於三者也)吾自衛反魯然後樂正雅¶
頌各得其所(鄭𤣥曰反魯魯哀公十一年冬是時道衰/樂廢孔子來還乃正之故雅頌各得其所)¶
古者詩三千餘篇及至孔子去其重取可施於禮義上¶
采契后稷中述殷周之盛至幽厲之缺始於衽席故曰¶
闗睢之亂以為風始鹿鳴為小雅始文王為大雅始清廟¶
為頌始三百五篇孔子皆弦歌之以求合韶武雅頌之¶
<pb:KR2a0002_WYG_047-23a>¶
音禮樂自此可得而述以備王道成六藝孔子晩而喜¶
易序象繫象説卦文言讀易韋編三絶曰假我數年若¶
是我於易則彬彬矣孔子以詩書禮樂教弟子葢三千¶
焉身通六藝者七十有二人如顔濁鄒之徒頗受業者¶
甚衆孔子以四教文行忠信(何晏曰四者有/形質可舉以教)絶四毋意¶
(何晏曰以道為/度故不任意也)毋必(何晏曰用之則行舍/之則藏故無專必)毋固(何晏曰/無可無)¶
(不可故無/固行也)毋我(何晏曰述古而不自作處羣萃而/不自異唯道是從故不有其身)所慎¶
齊戰疾(何晏曰此三者人所/不能慎而夫子慎也)子罕言利與命與仁(何晏/曰罕)¶
<pb:KR2a0002_WYG_047-23b>¶
(者希也利者義之和也命者天之命也/仁者行之盛也寡能及之故罕言之)不憤不啓舉一¶
隅不以三隅反則弗復也(鄭𤣥曰孔子與人言必待其/人心憤憤口悱悱乃後啓發)¶
(為説之如此則識思之深也説則舉一/端以語之其人不思其類則不重敎也)其於鄉黨恂恂¶
似不能言者(王肅曰恂恂/温恭貌也)其於宗廟朝廷辯辯言唯謹¶
爾(鄭𤣥曰唯辯/而謹敬也)朝與上大夫言誾誾如也(孔安國曰中/正之貎也)¶
與下大夫言侃侃如也(孔安國曰/和樂貎)入公門鞠躬如也趨¶
進翼如也(孔安國曰/言端好也)君召使儐(鄭𤣥曰有賔/客使迎之也)色勃如也¶
(孔安國曰/必變色)君命召不俟駕行矣(鄭𤣥曰急趨君命也/既行出而車駕隨之)魚¶
<pb:KR2a0002_WYG_047-24a>¶
餧肉敗割不正不食(孔安國曰魚/敗曰餧也)席不正不坐食於有¶
喪者之側未嘗飽也是日哭則不歌見齊衰瞽者雖童¶
子必變(包氏曰/瞽盲)三人行必得我師(何晏曰言我三人行/本無賢愚擇善而從)¶
(之不善而改/之無常師)徳之不修學之不講聞義不能徙不善不¶
能改是吾憂也(孔安國曰夫子常/以此四者為憂也)使人歌善則使復之¶
然後和之(何晏曰樂其善故/使重歌而自和也)子不語怪力亂神(王肅曰/怪怪異)¶
(也力謂若奡濫舟烏獲舉千鈞之屬也亂謂臣弑君子/弑父也神謂鬼神之事或無益於教化或所不忍言也)¶
(李充曰力不由理斯怪力也神不由正斯亂神/也怪力亂神有與於邪無益於教故不言也)子貢曰¶
<pb:KR2a0002_WYG_047-24b>¶
夫子之文章可得而聞也(何晏曰章明文彩形質/著見可以耳目修也)夫子¶
言天道與性命弗可得聞也已(何晏曰性者人之所受以/生也天道者元亨日新之)¶
(道深微故不/可得而聞之)顔淵喟然嘆曰仰之彌髙鑽之彌堅(何晏/曰言)¶
(不可/窮盡)瞻之在前忽焉在後(何晏曰言忽恍/不可為形象)夫子循循然¶
善誘人(何晏曰循循次序貎也誘進也言夫/子正以此道進勸人學有次序也)博我以文¶
約我以禮欲罷不能既竭我才如有所立卓爾雖欲從¶
之蔑由也已(孔安國曰言夫子既以文章開博我又以/禮節節約我使我欲罷不能已竭吾才矣)¶
(其有所立則卓然不可及言已雖蒙/夫子之善誘猶不能及夫子所立也)達巷黨人童子曰¶
<pb:KR2a0002_WYG_047-25a>¶
大哉孔子博學而無所成名(鄭𤣥曰達巷者黨名五百/家為黨此黨之人美孔子)¶
(博學道藝不/成一名而已)子聞之曰我何執執御乎執射乎我執御¶
矣(鄭𤣥曰聞人美之承以謙也/吾執御者欲明六藝之卑)牢曰子云不試故藝(鄭/𤣥)¶
(曰牢者弟子子牢也試用也言孔/子自云我不見用故多伎藝也)魯哀公十四年春狩¶
大野(服䖍曰大野藪名魯田圃/之常處葢今鉅野是也)叔孫氏車子鉏商獲獸¶
(服䖍曰車子微/者也鉏商名也)以為不祥仲尼視之曰麟也取之(服䖍/曰麟)¶
(非時所常見故怪之以為不祥也仲尼名之/曰麟然後魯人乃取之也明麟為仲尼至也)曰河不出¶
圖雒不出書吾已矣夫(孔安國曰聖人受命則河出圖/今無此瑞吾已矣夫者不得見)¶
<pb:KR2a0002_WYG_047-25b>¶
(河圖八/卦是也)顔淵死孔子曰天喪予(何休曰予我也天生顔/淵為夫子輔佐死者是)¶
(天將亡夫子/之證者也)及西狩見麟曰吾道窮矣(何休曰麟者太/平之獸聖人之)¶
(類也時得而死此天亦告/夫子將歿之證故云爾)喟然歎曰莫知我夫子貢曰¶
何為莫知子(何晏曰子貢怪夫子言/何為莫知已故問之)子曰不怨天不尤¶
人(馬融曰孔子不用於世而/不怨天不知已亦不尤人)下學而上達(孔安國曰下/學人事上達)¶
(天/命)知我者其天乎(何晏曰聖人與天地合/其徳故曰唯天知已)不降其志不¶
辱其身伯夷叔齊乎(鄭𤣥曰言其直已之/心不入庸君之朝)謂柳下惠少¶
連降志辱身矣謂虞仲夷逸隱居放言(包氏曰放置也/置不復言世務)¶
<pb:KR2a0002_WYG_047-26a>¶
(也/)行中清廢中權(馬融曰清純潔也遭世亂/自廢棄以免患合於權也)我則異於¶
是無可無不可(馬融曰亦不必進亦/不必退唯義所在)子曰弗乎弗乎君¶
子疾沒世而名不稱焉吾道不行矣吾何以自見於後¶
世哉乃因史記作春秋上至隱公下訖哀公十四年十¶
二公據魯親周故殷運之三代約其文辭而指博故吳¶
楚之君自稱王而春秋貶之曰子踐土之會實召周天¶
子而春秋諱之曰天王狩於河陽推此類以繩當世貶¶
損之義後有王者舉而開之春秋之義行則天下亂臣¶
<pb:KR2a0002_WYG_047-26b>¶
賊子懼焉孔子在位聽訟文辭有可與人共者弗獨有¶
也至於為春秋筆則筆削則削子夏之徒不能贊一辭¶
弟子受春秋孔子曰後世知丘者以春秋而罪丘者亦¶
以春秋(劉熙曰知者行堯舜之道者也/罪者在王公之位見貶絶者)明歳子路死於¶
衛孔子病子貢請見孔子方負杖逍遥於門曰賜汝來何其¶
晩也孔子因歎歌曰太山壊乎(鄭𤣥曰太山/衆山所仰)梁柱摧乎哲人¶
萎乎(王肅曰/萎頓也)因以涕下謂子貢曰天下無道乆矣莫能¶
宗予(工肅曰傷道/之不行也)夏人殯於東階周人於西階殷人兩¶
<pb:KR2a0002_WYG_047-27a>¶
柱間昨暮予夢坐奠兩柱之間予殆殷人也後七日卒¶
(鄭𤣥曰謂聖/人知命也)孔子年七十三以魯哀公十六年四月己¶
丑卒哀公誄之曰旻天不弔不憖遺一老(王肅曰弔善/也憖且也一)¶
(老謂孔/子也)俾屏余一人以在位㷀㷀余在疚(王肅曰/疚病也)鳴呼¶
哀哉尼父毋自律(王肅曰父丈夫之顯稱也/律法也言毋以自為法也)子貢曰君¶
其不沒於魯乎夫子之言曰禮失則昏名失則愆失志¶
為昏失所為愆生不能用死而誄之非禮也稱余一人¶
非名也(服䖍曰天子自謂一/人非諸侯所當名也)孔子葬魯城北泗上(皇覽/曰孔)¶
<pb:KR2a0002_WYG_047-27b>¶
(子冡去城一里冢塋百畝冢南北廣十步東西十三歩/髙一丈二尺冢前以瓴甓為祠壇方六尺與地平本無)¶
(祠堂冢塋間樹以百數皆異種魯人世世無能名其樹/者民傳言孔子弟子異國人各持其方樹來種之其樹)¶
(柞枌雒離女貞五味毚檀之樹/孔子塋中不生荆棘及刺人草)弟子皆服三年三年心¶
喪畢相訣而去則哭各復盡哀或復留唯子貢廬於冢¶
上凡六年然後去弟子及魯人徃從冢而家者百有餘¶
室因命曰孔里魯世世相傳以歳時奉祠孔子冢而諸¶
儒亦講禮鄉飲大射於孔子冢孔子冢大一頃故所居¶
堂弟子内後世因廟藏孔子衣冠琴車書至於漢二百¶
<pb:KR2a0002_WYG_047-28a>¶
餘年不絶髙皇帝過魯以太牢祠焉諸侯卿相至常先¶
謁然後從政孔子生鯉字伯魚伯魚年五十先孔子死¶
(皇覽曰伯魚冢在孔子冢/東與孔子竝大小相望也)伯魚生伋字子思年六十二¶
嘗困於宋子思作中庸(皇覽曰子思冢在孔/子冢南大小相望)子思生白¶
字子上年四十七子上生求字子家年四十五子家生¶
箕字子京年四十六子京生穿字子髙年五十一子髙¶
生子慎年五十七嘗為魏相子慎生鮒年五十七為陳¶
王涉博士死於陳下鮒弟子襄年五十七嘗為孝惠皇¶
<pb:KR2a0002_WYG_047-28b>¶
帝博士遷為長沙太守長九尺六寸子襄生忠年五十¶
七忠生武武生延年及安國安國為今皇帝博士至臨¶
淮太守蚤卒安國生卬卬生驩¶
太史公曰詩有之髙山仰止景行行止雖不能至然心¶
鄉徃之余讀孔氏書想見其為人適魯觀仲尼廟堂車¶
服禮器諸生以時習禮其家余低囘留之不能去云天¶
下君王至於賢人衆矣當時則榮汲則已焉孔子布衣¶
傳十餘世學者宗之自天子王侯中國言六藝者折中¶
<pb:KR2a0002_WYG_047-29a>¶
於夫子可謂至聖矣¶
　¶
　¶
　¶
　¶
　¶
　¶
　¶
<pb:KR2a0002_WYG_047-29b>¶
　¶
　¶
　¶
　¶
　¶
　¶
　¶
　史記集解卷四十七¶
