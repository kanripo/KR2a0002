# -*- mode: mandoku-view; -*-
#+TITLE: 史記集解
#+DATE: 2015-08-24 22:19:17.853607
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷七十四
<pb:KR2a0002_WYG_074-1a>¶
欽定四庫全書¶
　史記集解卷七十四¶
　　　　　　　　　　　　　宋　裴駰　撰¶
史記七十四¶
孟子荀卿列傳第十四¶
太史公曰余讀孟子書至梁恵王問何以利吾國未嘗¶
不廢書而歎也曰嗟乎利誠亂之始也夫子罕言利者¶
常防其原也故曰放于利而行多怨自天子至于庶人¶
<pb:KR2a0002_WYG_074-1b>¶
好利之弊何以異哉¶
孟軻騶人也受業子思之門人道既通游事齊宣王宣¶
王不能用適梁梁恵王不果所言則見以為迂逺而濶¶
于事情當是之時秦用商君富國彊兵楚魏用呉起戰¶
勝弱敵齊威王宣王用孫子田忌之徒而諸侯東面朝¶
齊天下方務于合從連衡以攻伐為賢而孟軻乃述唐¶
虞三代之徳是以所如者不合退而與萬章之徒序詩¶
書述仲尼之意作孟子七篇其後有騶子之屬齊有三¶
<pb:KR2a0002_WYG_074-2a>¶
騶子其前鄒忌以鼓琴干威王因及國政封為成侯而¶
受相印先孟子其次騶衍後孟子騶衍睹有國者益淫¶
侈不能尚徳若大雅整之于身施及黎庶矣乃深觀隂¶
陽消息而作怪迂之變終始大聖之篇十餘萬言其語¶
閎大不經必先驗小物推而大之至于無垠先序今以¶
上至黄帝學者所共術大並世盛衰(竝蒲/浪反)因載其禨祥¶
度制推而逺之至天地未生窈㝠不可考而原也先列¶
中國名山大川通谷禽獸水土所殖物類所珍因而推¶
<pb:KR2a0002_WYG_074-2b>¶
之及海外人之所不能睹稱引天地剖判以來五徳轉¶
移治各有宜而符應若兹以為儒者所謂中國者于天¶
下乃八十一分居其一分耳中國名曰赤縣神州赤縣¶
神州内自有九州禹之序九州是也不得為州數中國¶
外如赤縣神州者九乃所謂九州也于是有裨海環之¶
人民禽獸莫能相通者如一區中者乃謂一州如此者¶
九乃有大瀛海環其外天地之際焉其術皆此類也然¶
要其歸必止乎仁義節儉君臣上下六親之施始也濫¶
<pb:KR2a0002_WYG_074-3a>¶
耳王公大人初見其術懼然顧化其後不能行之是以¶
騶子重于齊適梁恵王郊迎執賓主之禮適趙平原君¶
側行襒席如燕昭王擁彗先驅請列弟子之座而受業¶
築碣石宫身親往師之作主運其游諸侯見尊禮如此¶
豈與仲尼菜色陳蔡孟軻困于齊梁同乎哉故武王以¶
仁義伐紂而王伯夷餓不食周粟衛靈公問陳而孔子¶
不答梁恵王謀欲攻趙孟軻稱大王去邠此豈有意阿¶
世俗茍合而已哉持方柄欲内圜鑿其能入乎或曰伊¶
<pb:KR2a0002_WYG_074-3b>¶
尹負鼎而勉湯以王百里奚飯牛車下而繆公用霸作¶
先合然後引之大道騶衍其言雖不軌儻亦有牛鼎之¶
意乎自騶衍與齊之稷下先生如淳于髠慎到環淵¶
接子田駢騶奭之徒各著書言治亂之事以干世主豈¶
可勝道哉　淳于髠齊人也博聞彊記學無所主其陳¶
説慕晏嬰之為人也然而承意觀色為務客有見髠于¶
梁恵王恵王屏左右獨坐而再見之終無言也恵王怪¶
之以譲客曰子之稱淳于先生管晏不及及見寡人寡¶
<pb:KR2a0002_WYG_074-4a>¶
人未有得也豈寡人不足為言邪何故哉客以謂髠髠¶
曰固也吾前見王王志在驅逐後復見王王志在音聲¶
吾是以黙然客具以報王王大駭曰嗟乎淳于先生誠¶
聖人也前淳于先生之來人有獻善馬者寡人未及視¶
會先生至後先生之來人有獻謳者未及試亦㑹先生¶
來寡人雖屏人然私心在彼有之後淳于髠見一語連¶
三日三夜無倦恵王欲以卿相位待之髠因謝去于是¶
送以安車駕駟束帛加璧黄金百鎰終身不仕　慎到¶
<pb:KR2a0002_WYG_074-4b>¶
趙人田駢接子齊人環淵楚人皆學黄老道徳之術因¶
發明序其指意故慎到著十二論(徐廣曰今慎子劉向/所定有四十一篇)¶
環淵著上下篇而田駢接子皆有所論焉　騶奭者齊¶
諸騶子亦頗采騶衍之術以紀文于是齊王嘉之自如¶
淳于髠以下皆命曰列大夫為開第康莊之衢(爾雅曰/四逹謂)¶
(之衢五逹謂之/康六逹謂之莊)高門大屋尊寵之覧天下諸侯賓客言¶
齊能致天下賢士也¶
荀卿趙人年五十始來游學于齊騶衍之術迂大而閎¶
<pb:KR2a0002_WYG_074-5a>¶
辨奭也文具難施淳于髠久與處時有得善言故齊人¶
頌曰談天衍雕龍奭炙轂(徐廣曰一/作亂諣)過髠(劉向别録曰騶/衍之所言五徳)¶
(終始天地廣大盡言天事故曰談天騶奭修衍之文餙/若雕鏤龍文故曰雕龍别録曰過字作輠輠者車之盛)¶
(膏器也炙之雖盡猶有餘流者言淳于髠智不盡如炙/輠也左思齊都賦注曰言其多智難盡如炙膏過之有)¶
(潤澤/也)田駢之屬皆已死齊襄王時而荀卿最為老師齊¶
尚修列大夫之缺而荀卿三為祭酒焉齊人或讒荀卿¶
荀卿乃適楚而春申君以為蘭陵令春申君死而荀卿¶
廢因家蘭陵李斯嘗為弟子已而相秦荀卿嫉濁世之¶
<pb:KR2a0002_WYG_074-5b>¶
政亡國亂君相屬不遂大道而營于巫祝信禨祥鄙儒¶
小拘如莊周等又滑稽亂俗于是推儒墨道徳之行事¶
興壊序列著數萬言而卒因葬蘭陵而趙亦有公孫龍¶
為堅白同異之辨(晉太康地記云汝南西平縣有龍/淵水可用淬刀劍持堅利故有堅)¶
(白之論云黄所以為堅也白所以為利也/或辨之曰白所以為不堅黄所以為不利)劇子之言(徐/廣)¶
(曰案應邵氏姓/注直云處子也)魏有李悝盡地力之教楚有尸子長廬¶
(劉向别録曰楚有尸子疑謂其在蜀今按尸子書晉人/也名佼秦相衛鞅客也衛鞅商君謀事畫計立法理民)¶
(未嘗不與佼規之也商君被刑狡恐并誅乃亡逃/入蜀自為造此二十篇書凡六萬餘言卒因葬蜀)阿之¶
<pb:KR2a0002_WYG_074-6a>¶
吁子焉(徐廣曰阿者/今之東阿)自如孟子至于吁子世多有書故¶
不論其傳云葢墨翟宋之大夫善守禦為節用(墨子曰/公輸般)¶
(為雲梯之械成將以攻宋墨子聞之至于郢見公輸般/墨子解帯為城以牒為械公輸般九設攻城之機變墨)¶
(子九距之公輸般之攻械盡墨子之守固有餘公輸般/詘而言曰吾知所以距子矣吾不言墨子亦曰吾知子)¶
(之所以距我者吾不言楚王問其故墨子曰公輸子之/意不過欲殺臣殺臣宋莫能守可攻也然臣之弟子禽)¶
(滑釐等三百人已持臣守國之器在宋城上而待楚冦/矣雖殺臣不能絶也楚王曰善哉吾請無攻宋城矣)¶
或曰竝孔子時或曰在其後¶
　¶
<pb:KR2a0002_WYG_074-6b>¶
　¶
　¶
　¶
　¶
　¶
　¶
　¶
　史記集解卷七十四¶
