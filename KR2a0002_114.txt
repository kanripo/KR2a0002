# -*- mode: mandoku-view; -*-
#+TITLE: 史記集解
#+DATE: 2015-08-24 22:19:18.682350
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷一百十四
<pb:KR2a0002_WYG_114-1a>¶
欽定四庫全書¶
　史記集解卷一百十四¶
　　　　　　　　　　　　　宋　裴駰　撰¶
史記一百十四¶
東越列傳第五十四¶
閩越王無諸(韋昭曰閩音武巾/反東越之别名)及越東海王揺者其先¶
皆越王句踐之後也姓騶氏(徐廣曰騶/一作駱)秦已并天下皆¶
廢為君長以其地為閎中郡(徐廣曰今建/安侯官是)及諸侯畔秦¶
<pb:KR2a0002_WYG_114-1b>¶
無諸揺率越歸鄱陽令吴芮所謂鄱君者也從諸侯滅¶
秦當是之時項籍主命弗王(漢書音義曰主號令/諸侯不王無諸揺等)以故¶
不附楚漢擊項籍無諸揺率越人佐漢漢五年復立無¶
諸為閩越王王閩中故地都東冶孝惠三年舉髙帝時¶
越功曰閩君揺功多其民便附乃立揺為東海王(應劭/曰在)¶
(吴郡東南/濵海云)都東甌(徐廣曰今/之永寧也)世俗號為東甌王後數世¶
至孝景三年呉王濞反欲從閩越閩越未肯行獨東甌¶
從吴及吴破東甌受漢購殺吴王丹徒以故皆得不誅¶
<pb:KR2a0002_WYG_114-2a>¶
歸國吴王子子駒亡走閩越怨東甌殺其父常勸閩越¶
擊東甌至建元三年閩越發兵圍東甌東甌食盡困且¶
降乃使人告急天子天子問大尉田蚡蚡對曰越人相¶
攻撃固其常又數反覆不足以煩中國往救也自秦時¶
棄弗屬於是中大夫莊助詰蚡曰特患力弗能救徳弗¶
能覆誠能何故棄之且秦舉咸陽而棄之何乃越也今¶
小國以窮困來告急天子天子弗振當安所告愬又何¶
以子萬國乎上曰太尉未足與計吾初即位不欲出虎¶
<pb:KR2a0002_WYG_114-2b>¶
符發兵郡國乃遣莊助以節發兵㑹稽㑹稽太守欲距¶
不為發兵助乃斬一司馬諭意指遂發兵浮海救東甌¶
未至閩越引兵而去東甌請舉國徙中國乃悉舉衆來¶
處江淮之間(徐廣曰年表曰東甌王廣武侯望/率其衆四萬餘人來降家廬江郡)至建元¶
六年閩越撃南越南越守天子約不敢擅發兵擊而以¶
聞上遣大行王恢出豫章大農韓安國出㑹稽皆為将¶
軍兵未踰嶺閩越王郢發兵距險其弟餘善乃與相宗¶
族謀曰王以擅發兵撃南越不請故天子兵來誅今漢¶
<pb:KR2a0002_WYG_114-3a>¶
兵衆彊今即幸勝之後來益多終滅國而止今殺王以¶
謝天子天子聴罷兵固一國完不聴乃力戰不勝即亡¶
入海皆曰善即鏦殺王使使奉其頭致大行大行曰所¶
謂來者誅王今王頭至謝罪不戰而耘(徐廣曰漢書作/運耘義當取耘)¶
(除或言耘音子粉反此楚人聲重耳/隕耘當同音但字有假借聲有輕重)利莫大焉乃以便¶
宜案兵告大農軍而使使奉王頭馳報天子詔罷兩將¶
兵曰郢等首惡獨無諸孫繇君丑不與謀焉乃使中郎¶
将立丑為越繇王奉閩越先祭祀餘善已殺郢威行於¶
<pb:KR2a0002_WYG_114-3b>¶
國國民多屬竊自立為王繇王不能矯其衆持正天子¶
聞之為餘善不足復興師曰餘善數與郢謀亂而後首¶
誅郢師得不勞因立餘善為東越王與繇王竝處至元¶
鼎五年南越反東越王餘善上書請以卒八千人從樓¶
船将軍撃吕嘉等兵至掲陽以海風波為解不行持兩¶
端隂使南越及漢破番禺不至是時樓船将軍楊僕使¶
使上書願便引兵撃東越上曰士卒勞倦不許罷兵令¶
諸校屯豫章梅嶺待命(徐廣曰在/㑹稽界)元鼎六年秋餘善聞¶
<pb:KR2a0002_WYG_114-4a>¶
樓船請誅之漢兵臨境且往乃遂反發兵距漢道號将¶
軍騶力等為吞漢将軍入白沙武林(徐廣曰在/豫章介)梅嶺殺¶
漢三校尉是時漢使大農張成故山川侯齒(徐廣曰成/陽共王子)¶
将屯弗敢擊却就便處皆坐畏懦誅餘善刻武帝璽自¶
立詐其民為妄言天子遣横海将軍韓説出句章浮海¶
從東方往樓船将軍楊僕出武林中尉王温舒出梅嶺¶
越侯為戈船下瀨将軍出若邪白沙元封元年冬咸入¶
東越東越素發兵距險使徇北将軍守武林敗樓船軍¶
<pb:KR2a0002_WYG_114-4b>¶
數校尉殺長吏樓船将軍率錢唐轅終古斬徇北将軍¶
為禦兒侯(漢書音義曰今/吴南亭是也)自兵未往故越衍侯吴陽前¶
在漢漢使歸諭餘善餘善弗聴及横海將軍先至越衍¶
侯吴陽以其邑七百人反攻越軍於漢陽從建成侯敖¶
(徐廣曰亦/東越臣)與其率從繇王居股謀曰餘善首惡劫守吾¶
屬今漢兵至衆彊計殺餘善自歸諸將儻幸得脱乃遂¶
俱殺餘善以其衆降横海将軍故封繇王居股為東成¶
侯萬户封建成侯敖為開陵侯封越衍侯吴陽為北石¶
<pb:KR2a0002_WYG_114-5a>¶
侯封横海将軍説為按道侯封横海校尉福為繚嫈侯¶
(漢書音義/曰音遼縈)福者成陽共王子故為海常侯坐法失侯奮¶
從軍無功以宗室故侯諸将皆無成功莫封東越将多¶
軍(漢書音義曰/多軍名也)漢兵至棄其軍降封為無錫侯於是天¶
子曰東越狹多阻閩越悍數反覆詔軍吏皆将其民徙¶
處江淮間東越地遂虚¶
太史公曰越雖蠻夷其先豈嘗有大功徳於民哉何其¶
乆也厯數代常為君王句踐一稱伯然餘善至大逆滅¶
<pb:KR2a0002_WYG_114-5b>¶
國遷衆其先苗裔繇王居股等猶尚封為萬戸侯由此¶
知越世世為公侯矣葢禹之餘烈也¶
　¶
　¶
　¶
　¶
　¶
　史記集解卷一百十四¶
