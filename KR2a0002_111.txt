# -*- mode: mandoku-view; -*-
#+TITLE: 史記集解
#+DATE: 2015-08-24 22:19:18.594738
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷一百十一
<pb:KR2a0002_WYG_111-1a>¶
欽定四庫全書¶
　史記集解卷一百十一¶
　　　　　　　　　　　　　宋　裴駰　撰¶
史記一百十一¶
衛將軍驃騎列傳第五十一¶
大将軍衛青者平陽人也其父鄭季為吏給事平陽侯¶
家與侯妾衛媪通生青青同母兄衛長子而姊衛子夫¶
自平陽公主家得幸天子(徐廣曰曹參曽孫平陽夷侯/時尚武帝姊平陽公主主子)¶
<pb:KR2a0002_WYG_111-1b>¶
(襄/)故冒姓為衛氏字仲卿長子更字長君長君母號為¶
衛媪媪長女衛孺次女少兒次女即子夫後子夫男弟¶
歩廣(徐廣曰歩/一作少)皆冒衛氏青為侯家人少時歸其父其¶
父使牧羊先母之子(服䖍曰先母適/妻也青之適母)皆奴畜之不以為¶
兄弟數青嘗從人至甘泉居室有一鉗徒(張晏曰甘泉/中徒所居也)¶
相青曰貴人也官至封侯青笑曰人奴之生得母笞罵¶
即足矣安得封侯事乎青壯為侯家騎從平陽主建元¶
二年春青姊子夫得入宫幸上皇后堂邑大長公主女¶
<pb:KR2a0002_WYG_111-2a>¶
也(徐廣曰堂邑安侯陳嬰之孫夷侯午尚景帝/姊長公主生子季須元鼎年季須坐姧自殺)無子妒¶
大長公主聞衛子夫幸有身妒之乃使人捕青青時給¶
事建章未知名大長公主執囚青欲殺之其友騎郎公¶
孫敖敖與壯士簒取之以故得不死上聞乃召青為建¶
章監侍中及同母昆弟貴賞賜數日間累千金孺為太¶
僕公孫賀妻少兒故與陳掌通(徐廣曰陳平/曽孫名掌也)上召貴掌¶
公孫敖由此益貴子夫為夫人青為太中大夫元光五¶
年青為車騎将軍擊匈奴出上谷太僕公孫賀為輕車¶
<pb:KR2a0002_WYG_111-2b>¶
將軍出雲中太中大夫公孫敖為騎將軍出代郡衛尉¶
李廣為驍騎将軍出鴈門軍各萬騎青至籠城斬首虜¶
數百騎將軍敖亡七千騎衛尉李廣為虜所得得脱歸¶
皆當斬贖為庶人賀亦無功元朔元年春衛夫人有男¶
立為皇后其秋青為車騎將軍出鴈門三萬騎擊匈奴¶
斬首虜數千人明年匈奴入殺遼西太守虜畧漁陽二¶
千餘人敗韓將軍軍漢令將軍李息撃之出代令車騎¶
将軍青出雲中以西至髙闕遂畧河南地至於隴西捕¶
<pb:KR2a0002_WYG_111-3a>¶
首虜數千畜數十萬走白羊樓煩王遂以河南地為朔方¶
郡以三千八百户封青為長平侯青校尉蘇建有功以¶
千一百户封建為平陵侯使建築朔方城青校尉張次¶
公有功封為岸頭侯天子曰匈奴逆天理亂人倫暴長¶
虐老以盜竊為務行詐諸蠻夷造謀藉兵數為邉害(張/晏)¶
(曰從蠻夷借/兵鈔邉也)故興師遣將以征厥罪詩不云乎薄伐玁¶
狁至於太原出車彭彭城彼朔方今車騎將軍青度西¶
河至髙闕𫉬首虜二千三百級車輜畜產畢收為鹵已¶
<pb:KR2a0002_WYG_111-3b>¶
封為列侯遂西定河南地按榆谿舊塞(如淳曰按行也/榆谿舊塞名或)¶
(曰按/尋也)絶梓領梁北河(如淳曰絶度也/為北河作橋梁)討蒲泥破符離(晉/灼)¶
(曰二/王號)斬輕鋭之卒捕服聴者三千七十一級(張晏曰伏/於隠處聴)¶
(軍虚/實)執訊𫉬醜驅馬牛羊百有餘萬全甲兵而還益封¶
青三千户其明年匈奴入殺代郡太守友(徐廣曰友者/太守名也姓)¶
(共/也)入畧雁門千餘人其明年匈奴大入代定襄上郡殺¶
畧漢數千人其明年元朔之五年春漢令車騎將軍青¶
將三萬騎出髙闕衛尉蘇建為游擊將軍左内史李沮¶
<pb:KR2a0002_WYG_111-4a>¶
(文潁曰/音俎)為彊弩將軍太僕公孫賀為騎將軍代相李蔡¶
為輕車將軍皆領屬車騎將單俱出朔方大行李息岸¶
頭侯張次公為將軍出右北平咸擊匈奴匈奴右賢王¶
當衛青等兵以為漢兵不能至此飲醉漢兵夜至圍右¶
賢王右賢王驚夜逃獨與其愛妾一人壯騎數百馳潰¶
圍北去漢輕騎校尉郭成等逐數百里不及得右賢裨¶
王十餘人衆男女萬五千餘人畜數千百萬於是引兵¶
而還至塞天子使使者持大將軍印因軍中拜車騎將¶
<pb:KR2a0002_WYG_111-4b>¶
軍青為大將軍諸將皆以兵屬大將軍大將軍立號而¶
歸天子曰大將軍青躬率戎士師大㨗𫉬匈奴王十有¶
餘人益封青六千户而封青子伉為宜春侯青子不疑¶
為隂安侯青子登為發干侯青固辭曰臣幸得待罪行¶
間賴陛下神靈軍大㨗皆諸校尉力戰之功也陛下幸¶
已益封臣青臣青子在繦緥中未有勤勞上幸列地封¶
為三侯非臣待罪行間所以勸士力戰之意也伉等三¶
人何敢受封天子曰我非忘諸校尉功也今固且圖之¶
<pb:KR2a0002_WYG_111-5a>¶
乃詔御史曰䕶軍都尉公孫敖三從大將軍擊匈奴常¶
䕶軍傅校獲王以千五百戸封敖為合騎侯都尉韓説¶
從大將軍出窳渾(徐廣曰窳渾/在朔方音瘐)至匈奴右賢王庭為麾¶
下搏戰獲王以千三百戸封說為龍額侯騎將軍公孫¶
賀從大將軍獲王以千三百戸封賀為南窌侯(徐廣曰/窌宜作)¶
(奅音匹/孝反)輕車將軍李蔡再從大将軍獲王以千六百戸¶
封蔡為樂安侯校尉李朔校尉趙不虞校尉公孫戎奴¶
各三從大将軍獲王以千三百戸封朔為渉軹侯以千¶
<pb:KR2a0002_WYG_111-5b>¶
三百户封不虞為隨成侯以千三百戸封戎奴為從平¶
侯将軍李沮李息及校尉豆如意有功賜爵闗内侯¶
食邑各三百户其秋匈奴入代殺都尉朱英其明年春¶
大將軍青出定襄合騎侯敖為中将軍太僕賀為左将¶
軍翕侯趙信為前将軍衛尉蘇建為右将軍郎中令李¶
廣為後将軍右内史李沮為彊弩将軍咸屬大將軍斬¶
首數千級而還月餘悉復出定襄擊匈奴斬首虜萬餘¶
人右将軍建前将軍信并軍三千餘騎獨逢單于兵與¶
<pb:KR2a0002_WYG_111-6a>¶
戰一日餘漢兵且盡前将軍故胡人降為翕侯見急匈¶
奴誘之遂将其餘騎可八百犇降單于石将軍蘇建盡¶
亡其軍獨以身得亡去自歸大將軍大将軍問其罪正¶
閎(張晏曰正軍/正也閎名也)長史安議郎周霸等(徐廣曰/儒生)建當云何¶
霸曰自大将軍出未甞斬禆將今建棄軍可斬以明将¶
軍之威閎安曰不然兵法小敵之堅大敵之禽也今建¶
以數千當單于數萬力戰一日餘士盡不敢有二心自¶
歸自歸而斬之是示後無反意也不當斬大将軍曰青¶
<pb:KR2a0002_WYG_111-6b>¶
幸得以肺腑待罪行間不患無威而霸説我以明威甚¶
失臣意且使臣職雖當斬将以臣之尊寵而不敢自擅¶
専誅於境外而具歸天子天子自裁之於是以見為人¶
臣不敢専權不亦可乎軍吏皆曰善遂囚建詣行在所¶
(蔡邕曰天子自謂所居曰行在所言今雖在京師行所/至耳巡狩天下所奏事處皆為宫在長安則曰奏長安)¶
(宫在泰山則曰奉/髙宫唯當時所在)入塞罷兵是嵗也大將軍姊子霍去¶
病(徐廣曰姊/即少兒也)年十八幸為天子侍中善騎射再從大將¶
軍大将軍受詔與壯士為剽姚校尉與輕勇騎八百直¶
<pb:KR2a0002_WYG_111-7a>¶
棄大軍數百里赴利斬捕首虜過當於是天子曰剽姚¶
校尉去病斬首虜二千二十八級及相國當户斬單于¶
大父行藉若侯產(張晏曰藉/若胡侯)生捕季父羅姑比再冠軍¶
以千六百戸封去病為冠軍侯上谷太守郝賢四從大¶
將軍捕斬首虜二千餘人以千一百户封賢為衆利侯¶
是嵗失兩将軍軍亡翕侯軍功不多故大将軍不益封¶
右将軍建至天子不誅赦其罪贖為庶人大将軍既還¶
賜千金是時王夫人方幸於上寗乗説大将軍曰将軍¶
<pb:KR2a0002_WYG_111-7b>¶
所以功未甚多身食萬户三子皆為侯者徒以皇后故也¶
今王夫人幸而宗族未富貴願将軍奉所賜千金為王¶
夫人親夀大将軍乃以五百金為壽天子聞之問大将¶
軍大将軍以實言上乃拜寗乗為東海都尉校尉張騫¶
從大将軍以甞使大夏留匈奴中乆導軍知善水草處¶
軍得以無飢渇因前使絶國功封騫博望侯冠軍侯去¶
病既侯三嵗元狩二年春以冠軍侯去病為驃騎將軍¶
(徐廣曰驃/一亦作剽)将萬騎出隴西有功天子曰驃騎将軍率戎¶
<pb:KR2a0002_WYG_111-8a>¶
士踰烏盭(漢書音義曰/音戾山名也)討遫濮渉狐奴(晉灼曰/水名也)歴五王¶
國輜重人衆懾慴者弗取(文頴曰/恐懼也)冀獲單于子(徐廣曰/一作與)¶
轉戰六日過焉支山千有餘里合短兵殺折蘭王斬盧¶
胡王(張晏曰折蘭盧胡國名也殺/者殺之而已斬者獲其首)誅全甲(徐廣曰全/一作金)執¶
渾邪王子及相國都尉首虜八千餘級收休屠祭天金¶
人(如淳曰祭/天為主)益封去病二千户其夏驃騎将軍與合騎¶
侯敖俱出北地異道博望侯張騫郎中令李廣俱出右¶
北平異道皆撃匈奴郎中令将四千騎先至博望侯將¶
<pb:KR2a0002_WYG_111-8b>¶
萬騎在後至匈奴左賢王将數萬騎圍郎中令郎中令¶
與戰二日死者過半所殺亦過當博望侯至匈奴兵引¶
去博望侯坐行留當斬贖為庶人而驃騎将軍出北地¶
已遂深入與合騎侯失道不相得驃騎将軍踰居延至¶
祁連山捕首虜甚多天子曰驃騎将軍踰居延(張晏曰/水名也)¶
遂過小月氏攻祁連山得酋涂王(張晏曰/胡王也)以衆降者二¶
千五百人斬首虜三萬二百級獲五王五王母單于閼¶
氏王子五十九人相國将軍當户都尉六十三人師大¶
<pb:KR2a0002_WYG_111-9a>¶
率減什三益封去病五千戸賜校尉從至小月氏爵左¶
庶長鷹擊司馬破奴再從驃騎将軍斬遬濮王捕稽且¶
王千騎将得王王母各一人王子以下四十一人捕虜¶
三千三百三十人前行捕虜千四百人以千五百戸封¶
破奴為從驃侯(張晏曰從驃騎将/軍有功因以為號)校尉句王(徐廣曰句/音鉤匈奴)¶
(以為/號)髙不識從驃騎将軍捕呼于屠王王子以下十一¶
人捕虜千七百六十八人以千一百户封不識為宜冠¶
侯校尉僕多有功封為煇渠侯合騎侯敖坐行留不與¶
<pb:KR2a0002_WYG_111-9b>¶
驃騎㑹當斬贖為庶人諸宿将所将士馬兵亦不如驃¶
騎驃騎所将常選然亦敢深入常與壯騎先其大将軍¶
軍亦有天幸未甞困絶也然而諸宿将常坐留落不遇¶
由此驃騎日以親貴比大将軍其秋單于怒渾邪王居¶
西方數為漢所破亡數萬人以驃騎之兵也單于怒欲¶
召誅渾邪王渾邪王與休屠王等謀欲降漢使人先遣¶
使向邉境要遮漢人令報天子要邉是時大行李息将¶
城河上得渾邪王使即馳傳以聞天子聞之於是恐其¶
<pb:KR2a0002_WYG_111-10a>¶
以詐降而襲邉乃令驃騎将軍将兵往迎之驃騎既渡¶
河與渾邪王衆相望渾邪王裨将見漢軍而多欲不降¶
者頗遁去驃騎乃馳入與渾邪王相見斬其欲亡者八¶
千人遂獨遣渾邪王乗傳先詣行在所盡将其衆渡河¶
降者數萬號稱十萬既至長安天子所以賞賜者數十¶
巨萬封渾邪王萬尸為漯隂侯封其裨王呼毒尼(文頴/曰胡)¶
(王/名)為下麾侯鷹庇(徐廣曰一/云篇訾)為煇渠侯禽棃為河綦侯¶
(徐廣曰禽/一作鳥)大當户銅離(徐廣曰一/作稠離也)為常樂侯於是天子¶
<pb:KR2a0002_WYG_111-10b>¶
嘉驃騎之功曰驃騎將軍去病率師攻匈奴西域王渾¶
邪王及厥衆萌咸相犇率以軍糧接食并將控弦萬有¶
餘人誅獟駻(晉灼曰獟/音欺譙反)獲首虜八千餘級降異國之王¶
三十二人戰士不離傷十萬之衆咸懷集服仍與之勞¶
爰及河塞庶㡬無患幸既永綏矣以千七百户益封驃¶
騎将軍減隴西北地上郡戍卒之半以寛天下之繇居¶
頃之乃分徙降者邉五郡故塞外而皆在河南因其故¶
俗為屬國其明年匈奴入右北平定襄殺畧漢千餘人¶
<pb:KR2a0002_WYG_111-11a>¶
其明年天子與諸將議曰翕侯趙信為單于畫計常以¶
為漢兵不能度幕輕留今大發士卒其勢必得所欲是¶
嵗元狩四年也元狩四年春上令大将軍青驃騎将軍¶
去病將各五萬騎歩兵轉者踵軍數十萬而敢力戰深¶
入之士皆屬驃騎驃騎始為出定襄當單于捕虜言單¶
于東乃更令驃騎出代郡令大将軍出定襄郎中令為¶
前将軍太僕為左將軍主爵趙食其為右将軍平陽侯¶
襄為後将軍皆屬大將軍兵即度幕軍人馬凡五萬騎¶
<pb:KR2a0002_WYG_111-11b>¶
與驃騎等咸擊匈奴單于趙信為單于謀曰漢兵既度¶
幕人馬罷匈奴可坐收虜耳乃悉逺北其輜重皆以精¶
兵待幕北而適值大将軍軍出塞千餘里見單于兵陳¶
而待於是大將軍令武剛車(孫吴兵法曰有巾有/葢謂之武剛車也)自環¶
為營而縱五千騎往當匈奴匈奴亦縱可萬騎㑹日且¶
入大風起砂礫擊面兩軍不相見漢益縱左右翼繞單¶
于單于視漢兵多而士馬尚彊戰而匈奴不利薄萛單¶
于遂乗六驘壯騎可數百直冒漢圍西北馳去時已昏¶
<pb:KR2a0002_WYG_111-12a>¶
漢匈奴相紛拏殺傷大當漢軍左校捕虜言單于未昏¶
而去漢軍因發輕騎夜追之大将軍軍因隨其後匈奴¶
兵亦散走遲明行二百餘里(徐廣曰遲/一作黎)不得單于頗獲¶
斬首虜萬餘級遂至窴顔山趙信城(徐廣曰/窴音田)得匈奴積¶
粟食軍軍留一日而還悉燒其城餘粟以歸大將軍之¶
與單于㑹也而前將軍廣右将軍食其軍别從東道或¶
失道後擊單于大將軍引還過幕南乃得前将軍右將¶
軍大将軍欲使使歸報令長史簿責前將軍廣廣自殺¶
<pb:KR2a0002_WYG_111-12b>¶
右将軍至下吏贖為庶人大將軍軍入塞凡斬捕首虜¶
萬九千級是時匈奴衆失單于十餘日右谷蠡王聞之¶
自立為單于單于後得其衆右王乃去單于之號驃騎¶
将軍亦將五萬騎車重與大将軍軍等而無裨将悉以¶
李敢等為大校當裨將出代右北平千餘里直左方兵所¶
斬捕功已多大將軍軍既還天子曰驃騎將軍去病率¶
師躬将所獲葷粥之士(徐廣曰粥一作允駰案應/劭曰所降士有材力者)約輕¶
齎絶大幕渉獲章渠(徐廣曰獲/一作䕶)以誅比車耆(晉灼曰/王號也)轉¶
<pb:KR2a0002_WYG_111-13a>¶
撃左大将斬獲旗鼔厯涉離侯濟弓閭(晉灼曰/水名也)獲屯頭¶
王(漢書音義曰/胡王號也)韓王等三人(徐廣曰王/一作藉)将軍相國當户¶
都尉八十三人封狼居胥山禪於姑衍登臨翰海(張晏/曰登)¶
(海邉山以/望海也)執鹵獲醜七萬有四百四十三級師率減什¶
三取食於敵逴行殊逺而粮不絶以五千八百户益封¶
驃騎将軍右北平太守路博徳屬驃騎將軍㑹與城不¶
失期從至檮余山斬首捕虜二千七百級以千六百户¶
封博徳為符離侯北地都尉邢山(徐廣曰一/作衛山)從驃騎将¶
<pb:KR2a0002_WYG_111-13b>¶
軍獲王以千二百户封山為義陽侯故歸義因淳王復¶
陸支樓専王伊即靬皆從驃騎将軍有功以千三百户¶
封陸支為壯侯以千八百户封伊即靬為衆利侯從驃¶
侯破奴昌武侯安稽(徐廣曰姓趙/故匈奴王)從驃騎有功益封各¶
三百户校尉敢得旗鼓為闗内侯食邑二百户校尉自¶
為爵大庶長軍吏卒為官賞賜甚多而大将軍不得益¶
封軍吏卒皆無封侯者兩軍之出塞塞閱官及私馬凡¶
十四萬匹而復入塞者不滿三萬匹乃益置大司馬位¶
<pb:KR2a0002_WYG_111-14a>¶
大将軍驃騎将軍皆為大司馬(如淳曰大将軍驃騎将/軍皆有大司馬之號也)¶
定令今驃騎将軍秩禄與大将軍等自是之後大将軍¶
青日退而驃騎将軍日益貴舉大将軍故人門下多去¶
事驃騎輒得官爵唯任安不肯驃騎将軍為人少言不¶
泄有氣敢任天子常欲教之孫吴兵法對曰顧方畧何¶
如耳不至學古兵法天子為治第令驃騎視之對曰匈¶
奴未滅無以家為也由此上益重愛之然少而侍中貴¶
不省士其從軍天子為遣太官齎數十乗既還重車餘¶
<pb:KR2a0002_WYG_111-14b>¶
棄粱肉而士有飢者其在塞外卒乏糧或不能自振而¶
驃騎尚穿域蹋鞠(徐廣曰穿/地為營域)事多此類大將軍為人仁¶
善退讓以和柔自媚於上然天下未有稱也驃騎將軍¶
自四年軍後三年元狩六年而卒天子悼之發屬國𤣥¶
甲軍陳自長安至茂陵為冢像祁連山謚之并武與廣¶
地曰景桓侯(蘇林曰景武諡也桓廣地諡也張晏曰/諡法布義行剛曰景闢土服逺曰桓)子¶
嬗代侯嬗少字子侯上愛之幸其壯而將之居六嵗元¶
封元年嬗卒諡哀侯無子絶國除自驃騎将軍死後大¶
<pb:KR2a0002_WYG_111-15a>¶
将軍長子宜春侯伉坐法失侯後五嵗伉弟二人隂安¶
侯不疑及發干侯登皆坐酎金失侯失侯後二嵗冠軍¶
侯國除其後四年大将軍青卒(徐廣曰元/封五年)諡為烈侯子¶
伉代為長平侯自大将軍圍單于之後十四年而卒竟¶
不復擊匈奴者以漢馬少而方南誅兩越東伐朝鮮擊¶
羌西南夷以故乆不伐胡大将軍以其得尚平陽長公¶
主故長平侯伉代侯六嵗坐法失侯左方兩大将軍及¶
諸禆將名最大將軍青凡七出擊匈奴斬捕首虜五萬¶
<pb:KR2a0002_WYG_111-15b>¶
餘級一與單于戰収河南地遂置朔方郡再益封凡萬¶
一千八百户封三子為侯二千三百户并之萬五千七¶
百户其校尉裨将以從大将軍侯者九人其裨将及校¶
尉已為将者十四人為裨將者曰李廣自有傳無傳者¶
曰将軍公孫賀賀義渠人其先胡種賀父渾邪景帝時¶
為平曲侯(徐廣曰為/隴西太守)坐法失侯賀武帝為太子時舍人¶
武帝立八嵗以太僕為輕車将軍軍馬邑後四嵗以輕¶
車将軍出雲中後五嵗以騎将軍從大将軍有功封為¶
<pb:KR2a0002_WYG_111-16a>¶
南窌侯後一嵗以左将軍再從大将軍出定襄無功後¶
四嵗以坐酎金失侯後八嵗(徐廣曰元/鼎六年)以浮沮将軍出¶
五原二千餘里無功後八嵗(徐廣曰大/初二年)以太僕為丞相¶
封葛繹侯賀七為将軍出擊匈奴無大功而再侯為丞¶
相坐子敬聲與陽石公主姧(徐廣曰陽石/一云徳邑)為巫蠱族滅¶
無後　将軍李息郁郅人(服䖍曰/郅音窒)事景帝至武帝立八¶
嵗為材官将軍軍馬邑後六嵗為将軍出代從三嵗為¶
将軍從大将軍出朔方皆無功凡三為将軍其後常為¶
<pb:KR2a0002_WYG_111-16b>¶
大行　将軍公孫敖義渠人以郎事武帝武帝立十二¶
嵗為驃騎将軍出代亡卒七千人當斬贖為庶人後五¶
嵗以校尉從大将軍有功封為合騎侯後一嵗以中将¶
軍從大将軍再出定襄無功後二嵗以将軍出北地後¶
驃騎期當斬贖為庶人後二嵗以校尉從大将軍無功¶
後十四嵗以因杆将軍築受降城七嵗復以因杆将軍¶
再出擊匈奴至余吾亡士卒多下吏當斬詐死亡居民¶
間五六嵗後發覺復繫坐妻為巫蠱族凡四為将軍出¶
<pb:KR2a0002_WYG_111-17a>¶
撃匈奴一侯　将軍李沮雲中人事景帝武帝立十七¶
嵗以左内史為彊弩将軍後一嵗復為彊弩将軍　将¶
軍李蔡成紀人也事孝文帝景帝武帝以輕車将軍從¶
大将軍有功封為樂安侯已為丞相坐法死　将軍張¶
次公河東人以校尉從衛将軍青有功封為岸頭侯其¶
後大后崩為将軍軍北軍後一嵗為将軍從大将軍再¶
為將軍坐法失侯次公父隆輕車武射也以善射景帝¶
幸近之也　将軍蘇建杜陵人以校尉從衛将軍青有¶
<pb:KR2a0002_WYG_111-17b>¶
功為平陵侯以将軍築朔方後四嵗為游擊将軍從大¶
将軍出朔方後一嵗以右将軍再從大将軍出定襄亡¶
翕侯失軍當斬贖為庶人其後為代郡太守卒冢在大¶
猶鄉　将軍趙信以匈奴相國降為翕侯武帝立十七¶
嵗為前将軍與單于戰敗降匈奴　将軍張騫以使通¶
大夏還為校尉從大将軍有功封為博望侯後三嵗為¶
将軍出右北平失期當斬贖為庶人其後使通烏孫為¶
大行而卒冢在漢中　将軍趙食其祋祤人也武帝立¶
<pb:KR2a0002_WYG_111-18a>¶
二十二嵗以主爵為右将軍從大将軍出定襄迷失道¶
當斬贖為庶人　將軍曹襄以平陽侯為後将軍從大¶
将軍出定襄襄曹參孫也　将軍韓説弓髙侯庶孫也¶
以校尉從大将軍有功為龍頟侯坐酎金失侯元鼎六¶
年以待詔為横海将軍撃東越有功為按道侯以太初¶
三年為游撃将軍屯於五原外列城為光禄勲掘蠱太¶
子宫衛太子殺之　将軍郭昌雲中人也以校尉從大¶
将軍元封四年以太中大夫為拔胡将軍屯朔方還撃¶
<pb:KR2a0002_WYG_111-18b>¶
昆明母功奪印　将軍荀彘太原廣武人以御見侍中¶
為校尉數從大将軍以元封三年為左将軍撃朝鮮無¶
功以捕樓船将軍坐法死最　驃騎将軍去病凡六出¶
擊匈奴其四出以将軍(徐廣曰再出以/剽姚校尉也)斬捕首虜十一¶
萬餘級及渾邪王以衆降數萬遂開河西酒泉之地西¶
方益少胡宼四益封凡萬五千一百户其校吏有功為¶
侯者凡六人而後為将軍二人　将軍路博徳平州人¶
以右北平太守從驃騎将軍有功為符離侯驃騎死後¶
<pb:KR2a0002_WYG_111-19a>¶
博徳以衛尉為伏波将軍伐破南越益封其後坐法失¶
侯為彊弩都尉屯居延卒　将軍趙破奴故九原人甞¶
亡入匈奴已而歸漢為驃騎将軍司馬出北地時有功¶
封為從驃侯坐酎金失侯後一嵗為匈河将軍攻胡至¶
匈河水無功後二嵗(徐廣曰元/封二年)擊虜樓蘭王復封為浞¶
野侯後六嵗(徐廣曰太/初二年)為浚稽将軍将二萬騎擊匈奴¶
左賢王左賢王與戰兵八萬騎圍破奴破奴生為虜所¶
得遂沒其軍居匈奴中十嵗復與其太子安國亡入漢¶
<pb:KR2a0002_WYG_111-19b>¶
(徐廣曰以太初二年入匈/奴天漢元年亡歸涉四年)後坐巫蠱族　自衛氏興大¶
将軍青首封其後枝屬為五侯凡二十四嵗而五侯盡¶
奪衛氏無為侯者¶
太史公曰蘇建語余曰吾甞責大将軍至尊重而天下¶
之賢大夫毋稱焉願將軍觀古名将所招選擇賢者勉¶
之哉大将軍謝曰自魏其武安之厚賔客天子常切齒¶
彼親附士大夫招賢絀不肖者人主之柄也人臣奉法¶
遵職而已何與招士驃騎亦放此意其為将如此¶
<pb:KR2a0002_WYG_111-20a>¶
　¶
　¶
　¶
　¶
　¶
　¶
　¶
　¶
<pb:KR2a0002_WYG_111-20b>¶
　¶
　¶
　¶
　¶
　¶
　¶
　¶
　史記集解卷一百十一¶
