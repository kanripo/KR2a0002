# -*- mode: mandoku-view; -*-
#+TITLE: 史記集解
#+DATE: 2015-08-24 22:19:18.056215
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷八十四
<pb:KR2a0002_WYG_084-1a>¶
欽定四庫全書¶
　史記集解卷八十四¶
　　　　　　　　　　　　　　　宋　裴駰　撰¶
史記八十四¶
屈原賈生列傳第二十四¶
屈原者名平楚之同姓也為楚懷王左徒博聞彊志明於治¶
亂嫺(史記音義/曰音閑)於辭令入則與王圖議國事以出號令出則¶
接遇賓客應對諸侯王甚任之上官大夫與之同列爭寵而心¶
<pb:KR2a0002_WYG_084-1b>¶
害其能懷王使屈原造為憲令屈平屬草藁未定上官大¶
夫見而欲奪之屈平不與因讒之曰王使屈平為令衆莫不¶
知每一令出平伐其功曰以為非我莫能為也王怒而疏屈¶
平屈平疾王聽之不聰也讒謟之蔽明也邪曲之害公也方¶
正之不容也故憂愁幽思而作離騷離騷者猶離憂也夫天¶
者人之始也父母者人之本也人窮則反本故勞苦倦極未¶
嘗不呼天也疾痛慘怛未嘗不呼父母也屈平正道直行竭¶
忠盡智以事其君讒人間之可謂窮矣信而見疑忠而被¶
<pb:KR2a0002_WYG_084-2a>¶
謗能無怨乎屈平之作離騷葢自怨生也國風好色而¶
不淫小雅怨誹而不亂若離騷者可謂兼之矣上稱帝¶
嚳下道齊桓中述湯武以刺世事明道德之廣崇治亂¶
之條貫靡不畢見其文約其辭微其志絜其行㢘其稱¶
文小而其指極大舉類邇而見義逺其志絜故其稱物¶
芳其行㢘故死而不容自疎濯淖汙泥之中蟬蛻於濁¶
穢以浮游塵埃之外不獲世之滋垢皭然泥而不滓者¶
也(徐廣曰皭/疎淨之貎)推此志也雖與日月爭光可也屈平旣絀¶
<pb:KR2a0002_WYG_084-2b>¶
其後秦欲伐齊齊與楚從親惠王患之乃令張儀詳去¶
秦厚幣委質事楚曰秦甚憎齊齊與楚從親楚誠能絶¶
齊秦願獻商於之地六百里楚懷王貪而信張儀遂絶¶
齊使使如秦受地張儀詐之曰儀與王約六里不聞六¶
百里楚使怒去歸告懷王懷王怒大興師伐秦秦發兵¶
擊之大破楚師於丹浙斬首八萬虜楚將屈匄遂取楚¶
之漢中地(徐廣曰楚懷王十六年張/儀來相十七年秦敗屈匄)懷王乃悉發國中¶
兵以深入擊秦戰於藍田魏聞之襲楚至鄧楚兵懼自¶
<pb:KR2a0002_WYG_084-3a>¶
秦歸而齊竟怒不救楚楚大困明年秦割漢中地與楚¶
以和楚王曰不願得地願得張儀而甘心焉張儀聞乃¶
曰以一儀而當漢中地臣請往如楚如楚又因厚幣用¶
事者臣靳尚而設詭辯於懷王之寵姬鄭袖懷王竟聽¶
鄭袖復釋去張儀是時屈平旣疏不復在位使於齊顧¶
反諫懷王曰何不殺張儀懷王悔追張儀不及其後諸¶
侯共擊楚大破之殺其將唐昧(徐廣曰二十八/年敗唐昧也)時秦昭¶
王與楚婚欲與懷王會懷王欲行屈平曰秦虎狼之國¶
<pb:KR2a0002_WYG_084-3b>¶
不可信不如無行懷王稚子子蘭勸王行奈何絶秦歡¶
懷王卒行入武關秦伏兵絶其後因留懷王(徐廣曰三/十年入秦)¶
以求割地懷王怒不聽亡走趙趙不内復之秦竟死於¶
秦而歸葬長子頃襄王立以其弟子蘭為令尹楚人旣¶
咎子蘭以勸懷王入秦而不反也屈平旣嫉之雖放流¶
睠顧楚國繫心懷王不忘欲反冀幸君之一悟俗之一¶
改也其存君興國而欲反覆之一篇之中三致志焉然¶
終無可奈何故不可以反卒以此見懷王之終不悟也¶
<pb:KR2a0002_WYG_084-4a>¶
人君無愚智賢不肖莫不欲求忠以自為舉賢以自佐¶
然亡國破家相隨屬而聖君治國累世而不見者其所¶
謂忠者不忠而所謂賢者不賢也懷王以不知忠臣之¶
分故内惑於鄭袖外欺於張儀疏屈平而信上官大夫¶
令尹子蘭兵挫地削亡其六郡身客死於秦為天下笑¶
此不知人之禍也易曰井泄不食(向秀曰泄者浚/治去泥濁也)為我¶
心測(張蟠曰可為惻/然傷道未行也)可以汲王明竝受其福(易象曰求/王明受福)¶
(也/)王之不明豈足福哉(徐廣曰一/云不足福)令尹子蘭聞之大怒¶
<pb:KR2a0002_WYG_084-4b>¶
卒使上官大夫短屈原於頃襄王頃襄王怒而遷之(離/騷)¶
(序曰遷/於江南)屈原至於江濱被髮行吟澤畔顔色憔悴形容¶
枯槁漁父見而問之曰子非三閭大夫歟(離騷序曰三/閭之職掌王)¶
(族三姓曰昭屈景序其譜/屬率其賢良以厲國士也)何故而至此屈原曰舉世混¶
濁而我獨清衆人皆醉而我獨醒是以見放漁父曰夫¶
聖人者不凝滯於物而能與世推移舉世混濁何不隨¶
其流而揚其波衆人皆醉何不餔其糟而啜其醨何故¶
懷瑾握瑜而自令見放為屈原曰吾聞之新沐者必彈¶
<pb:KR2a0002_WYG_084-5a>¶
冠新浴者必振衣人又誰能以身之察察(王逸曰/已静絜)受物¶
之汶汶者乎(王逸曰/䝉垢敝)寧赴常流而葬乎江魚腹中耳又¶
安能以皓皓之白而蒙世之溫蠖乎乃作懷沙之賦其¶
辭曰陶陶孟夏兮草木莽莽(王逸曰陶陶盛陽/貎莽莽盛茂貎)傷懷永¶
哀兮汨徂南土(王逸曰/汨行貎)眴兮窈窈(徐廣曰/眴眩也)孔静幽墨(王/逸)¶
(曰孔甚也/墨無聲也)寃結紆軫兮離愍之長鞠(王逸曰鞠窮紆屈/也軫痛也愍病也)¶
撫情効志兮俛詘以自抑刓方以為圜兮常度未替(王/逸)¶
(曰刓削度法替廢也言人刓削方/木欲以為圓其常法度尚未廢也)易初本由兮君子所¶
<pb:KR2a0002_WYG_084-5b>¶
鄙(王逸曰/由道也)章畫職墨兮前度未改(王逸曰章明也度法/也言工明於所畫念)¶
(其繩墨修前人之法不易/其道則曲木直而惡木好)内直質重兮大人所盛(王逸/曰言)¶
(人質性敦厚心志正直行無/過失則大人君子所盛美也)巧匠不斵兮孰察其揆正¶
𤣥文幽處兮矇謂之不章(王逸曰𤣥黑也矇盲者也/詩云矇瞍奏功章明也)離¶
婁微睇兮瞽以為無明(王逸曰離婁古明/視者也瞽盲也)變白而為黑¶
兮倒上以為下鳳皇在笯兮雞雉翔舞(徐廣曰笯一作/郊駰案王逸曰)¶
(笯籠/落也)同糅玉石兮一槩而相量(王逸曰忠/佞不異)夫黨人之鄙¶
妒兮羌不知吾所臧(王逸曰莫昭/我之善意)任重載盛兮䧟滯而¶
<pb:KR2a0002_WYG_084-6a>¶
不濟(王逸曰言已才力盛壯可任用重載/而身䧟没沈滯不得成其本志也)懷瑾握瑜兮¶
窮不得余所示(王逸曰/示語也)邑犬羣吠兮吠所怪也誹駿疑¶
桀兮固庸熊也(王逸曰千人才為俊一國/高為桀也庸厮賤之人也)文質疎内兮¶
衆不知吾之異采(徐廣曰異一作奥駰/案王逸曰采文采也)材樸委積兮莫¶
知余之所有重仁襲義兮謹厚以為豐(王逸曰重累/也襲及也)重¶
華不可牾兮孰知余之從容(王逸曰/牾逢也)古固有不竝兮豈¶
知其故也湯禹久逺兮邈不可慕也懲違改忿兮抑心¶
而自彊離湣而不遷兮願志之有象(王逸曰/象法也)進路北次¶
<pb:KR2a0002_WYG_084-6b>¶
兮日昧昧其將暮含憂虞哀兮限之以大故(王逸曰娯/樂也大故)¶
(謂死/亡也)亂曰浩浩沅湘兮分流汨兮(王逸曰/汨流也)修路幽拂兮¶
道逺忽兮曾唫恒悲兮永歎慨兮世旣莫吾知兮人心¶
不可謂兮(王逸曰謂/猶説也)懷情抱質兮獨無匹兮伯樂旣殁¶
兮驥將焉程兮(王逸曰/程量也)人生有命兮各有所錯兮(王逸/曰錯)¶
(安/也)定心廣志余何畏懼兮曾傷爰哀永歎喟兮(王逸曰/喟息也)¶
世溷不吾知心不可謂兮知死不可讓兮願勿愛兮明¶
以告君子兮吾將以為類兮(王逸曰/類法也)於是懷石遂自投¶
<pb:KR2a0002_WYG_084-7a>¶
汨羅以死(應劭曰汨水在/羅故曰汨羅也)屈原旣死之後楚有宋玉唐¶
勒景差(徐廣曰/或作慶)之徒者皆好辭而以賦見稱然皆祖屈¶
原之從容辭令終莫敢直諫其後楚日以削數十年竟¶
為秦所滅自屈原沈汨羅後百有餘年漢有賈生為長¶
沙王太𫝊過湘水投書以弔屈原¶
賈生名誼雒陽人也年十八以能誦詩屬書聞於郡中¶
呉廷尉為河南守聞其秀才召置門下甚幸愛孝文皇¶
帝初立聞河南守呉公治平為天下第一故與李斯同¶
<pb:KR2a0002_WYG_084-7b>¶
邑而常學事焉乃徵為廷尉廷尉乃言賈生年少頗通¶
諸子百家之書文帝召以為博士是時賈生年二十餘¶
最為少每詔令議下諸老先生不能言賈生盡為之對¶
人人各如其意所欲出諸生於是乃以為能不及也孝¶
文帝說之超遷一歲中至太中大夫賈生以為漢興至¶
孝文二十餘年天下和洽而固當改正朔易服色法制¶
度定官名興禮樂乃悉草具其事儀法色尚黃數用五¶
為官名悉更秦之法孝文帝初即位謙讓未遑也諸律¶
<pb:KR2a0002_WYG_084-8a>¶
令所更定及列侯悉就國其説皆自賈生發之於是天¶
子議以為賈生任公卿之位絳灌東陽侯馮敬之屬盡¶
害之乃短賈生曰雒陽之人年少初學專欲擅權紛亂¶
諸事於是天子後亦疏之不用其議乃以賈生為長沙¶
王太𫝊賈生旣辭往行聞長沙卑溼自以夀不得長又¶
以適去(徐廣曰竹革反/韋昭曰讁譴也)意不自得及渡湘水為賦以弔¶
屈原其辭曰共承嘉惠兮(張晏曰/㳟敬也)俟罪長沙側聞屈原¶
兮自沈汨羅造託湘流兮敬弔先生遭世罔極兮乃隕¶
<pb:KR2a0002_WYG_084-8b>¶
厥身嗚呼哀哉逢時不祥鸞鳳伏竄兮䲭梟翺翔闒茸¶
尊顯兮讒諛得志賢聖逆曳兮方正倒植世謂伯夷貪¶
兮謂盜跖㢘莫邪為頓兮(應劭曰莫邪呉大夫也作寶/劒因以冠名瓚曰許慎曰莫)¶
(邪大/㦸也)鈆刀為銛(徐廣曰思㢘反駰案/漢書音義曰銛謂利)于嗟嚜嚜兮生之¶
無故(應劭曰嚜嚜不自得/意瓚曰生謂屈原也)斡棄周鼎兮而寶康瓠(如淳/曰斡)¶
(轉也爾雅曰康瓠謂之甈大瓠也應/劭曰康容也斡音筦筦轉也康空也)騰駕罷牛兮驂蹇¶
驢驥垂兩耳兮服鹽車章甫薦屨兮(應劭曰章/甫殷冠也)漸不可¶
久(劉向别錄曰因/以自論自恨也)嗟苦先生兮獨離此咎(應劭曰嗟咨/嗟勞苦屈原)¶
<pb:KR2a0002_WYG_084-9a>¶
(遇此/難也)訊曰(李竒曰訊告也張晏曰/訊離騷下章亂辭也)已矣國其莫我知獨¶
堙鬱兮其誰語鳳漂漂其高遰兮夫固自縮而逺去襲¶
九淵之神龍兮(鄧辰曰襲重也或曰/襲覆也猶言察也)沕(徐廣曰/亡筆反)深潛㠯¶
自珍(張晏曰沕/潛藏也)彌融爚(徐廣曰一/云&KR0008;蟂獺)以隱處兮(徐廣曰一/本云彌蝎)¶
(&KR2883;以隱/處兮)夫豈從螘與蛭螾(漢書螘字作蝦韋昭曰蝦/蝦蟇也蛭水蟲螾丘螾也)所¶
貴聖人之神德兮逺濁世而自藏使騏驥可得係羈兮¶
豈云異夫犬羊般紛紛其離此尤兮(蘇林曰般音盤孟/康曰盤音班或曰)¶
(盤桓不去紛/紛構讒意也)亦夫子之辜也瞝九州而相君兮何必懷¶
<pb:KR2a0002_WYG_084-9b>¶
此都也鳳皇翔于千仞之上兮覽悳輝焉下之見細德¶
之險微兮揺增翮(徐廣曰一云/遥增撃也)逝而去之彼尋常之汙¶
瀆兮(應劭曰八尺曰/尋倍尋曰常)豈能容吞舟之魚橫江湖之鱣鱏¶
兮(如淳曰大魚也瓚曰/鱏魚無鱗口近腹下)固將制於螻蟻賈生為長沙王¶
太𫝊三年有鴞飛入賈生舍止於坐隅楚人命鴞曰服¶
(晉灼曰異物志有山鴞體有文色土浴/因形名之曰服不能逺飛行不出域)賈生旣以適居¶
長沙長沙卑濕自以為夀不得長傷悼之乃為賦以自¶
廣其辭曰單閼之歲兮(徐廣曰歲在卯曰單閼/文帝六年歲在丁夘)四月孟¶
<pb:KR2a0002_WYG_084-10a>¶
夏庚子日施兮服集予舍(徐廣曰施/一作斜)止于坐隅貎甚閒¶
暇異物來集兮私怪其故發書占之兮策言其度曰野¶
鳥入處兮主人將去請問于服兮予去何之吉乎告我¶
凶言其菑淹數之度兮語予其期(徐廣曰/數速也)服乃歎息舉¶
首奮翼口不能言請對以臆萬物變化兮固無休息斡¶
流而遷兮或推而還形氣轉續兮變化而嬗(服䖍曰嬗/音如蟬反)¶
(變蜕也或曰/蟬蔓相連也)沕穆無窮兮胡可勝言禍兮福所倚福兮¶
禍所伏憂喜聚門兮吉凶同域彼呉彊大兮夫差㠯敗¶
<pb:KR2a0002_WYG_084-10b>¶
越棲會稽兮句踐霸世斯游遂成兮卒被五刑(韋昭曰/斯李斯)¶
(也/)傅説胥靡兮(徐廣曰/腐刑也)乃相武丁夫禍之與福兮何異¶
糾纆(應劭曰禍福相為表裏如糾纆繩/索相附會也瓚曰糾絞也纆索也)命不可說兮孰¶
知其極水激則旱兮矢激則逺萬物囘薄兮振蕩相轉¶
雲蒸雨降兮錯繆相紛大專槃物兮(漢書専字作釣如/淳曰陶者作器於)¶
(鈞上此以造/化為大鈞)坱軋無垠(應劭曰其氣央軋非有限/齊也坱音若央軋音若乙)天不¶
可與慮兮道不可與謀遲數有命兮惡識其時且夫天¶
地為爐兮造化為工隂陽為炭兮萬物為銅合散消息¶
<pb:KR2a0002_WYG_084-11a>¶
兮安有常則千變萬化兮未始有極忽然為人兮何足¶
控摶(如淳曰控引也控摶/玩弄愛生之意也)化為異物兮又何足患小知¶
自私兮賤彼貴我通人大觀兮物無不可貪夫徇財兮¶
列士殉名(應劭曰徇營也瓚/曰以身從物曰殉)夸者死權兮(應劭曰夸毗/也好營死於)¶
(權利瓚曰夸泰也莊子曰/權勢不死則夸者不悲也)品庶馮生(孟康曰/馮貪也)怵廹之徒¶
兮或趍西東(孟康曰怵為利所誘怵也/迫迫貧賤東西趍利也)大人不曲兮億¶
變齊同拘士繫俗兮攌如囚拘(徐廣曰攌音華/板反又音脘)至人遺¶
物兮獨與道俱衆人或或兮好惡積意(李竒曰或或東/西也所好所惡)¶
<pb:KR2a0002_WYG_084-11b>¶
(積之萬億也瓚曰言衆/懷抱好惡積之心意)真人淡漠兮獨與道息釋知遺¶
形兮超然自喪(服虔曰絶聖棄/知而亡其身也)寥廓忽荒兮與道翺翔¶
乗流則逝兮得坻則止(徐廣曰坻一作坎駰案/張宴曰坻水中小洲也)縱軀委¶
命兮不私與己其生若浮兮其死若休澹乎若深淵之¶
静汜乎若不繫之舟不以生故自寶兮飬空而游(漢書/音義)¶
(曰如舟/之空也)德人無累兮知命不憂細故慸葪兮何足以疑¶
(韋昭曰慸/音土介反)後歲餘賈生徵見孝文帝方受釐(徐廣曰祭/祀福胙也)¶
(駰案如淳曰漢唯祭天地五畤/皇帝不自行祠還致福釐音僖)坐宣室(蘇林曰未/央前正室)上因¶
<pb:KR2a0002_WYG_084-12a>¶
感鬼神事而問鬼神之本賈生因具道所以然之狀至¶
夜半文帝前席旣罷曰吾久不見賈生自以為過之今¶
不及也居頃之拜賈生為梁懷王太傅梁懷王文帝之¶
少子愛而好書故令賈生傅之文帝復封淮南厲王子¶
四人皆為列侯賈生諫以為患之興自此起矣賈生數¶
上疏言諸侯或連數郡非古之制可稍削之文帝不聽¶
居數年懷王騎墮馬而死(徐廣曰文/帝十一年)無後賈生自傷為¶
傳無狀哭泣歲餘亦死賈生之死時年三十三矣及孝¶
<pb:KR2a0002_WYG_084-12b>¶
文崩孝武皇帝立舉賈生之孫二人至郡守而賈嘉最¶
好學世世其家與余通書至孝昭時列為九卿¶
太史公曰余讀離騷天問招魂哀郢悲其志適長沙觀¶
屈原所自沈淵未嘗不垂涕想見其為人及見賈生弔¶
之又怪屈原以彼其才㳺諸侯使國不容而自令若是¶
讀服鳥賦同死生輕去就又爽(徐廣曰/本作奭)然自失矣¶
　¶
　史記集解卷八十四¶
