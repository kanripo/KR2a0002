# -*- mode: mandoku-view; -*-
#+TITLE: 史記集解
#+DATE: 2015-08-24 22:19:18.396491
#+PROPERTY: ID KR2a0002
#+PROPERTY: BASEEDITION WYG    
#+PROPERTY: JUAN 卷一百一
<pb:KR2a0002_WYG_101-1a>¶
欽定四庫全書¶
　史記集解卷一百一¶
　　　　　　　　　　　　　宋　裴駰　撰¶
史記一百一¶
袁盎鼂錯列傳第四十一¶
袁盎者楚人也字絲父故為羣盜徙處安陵髙后時盎¶
嘗為吕祿舍人及孝文帝即位盎兄噲任盎為中郎(如/淳)¶
(曰盎為兄所保/任故得為中郎)絳侯為丞相朝罷趨出意得甚上禮之¶
<pb:KR2a0002_WYG_101-1b>¶
恭常自送之(徐廣曰自/一作目)袁盎進曰陛下以丞相何如人¶
上曰社稷臣盎曰絳侯所謂功臣非社稷臣社稷臣主¶
在與在(如淳曰人主在時/與共治在時之事)主亡與亡(如淳曰不以主亡/而不行其政令)¶
方呂后時諸呂用事擅相王劉氏不絶如帶是時絳侯¶
為太尉主兵柄弗能正呂后崩大臣相與共畔諸呂太¶
尉主兵適㑹其成功所謂功臣非社稷臣丞相如有驕¶
主色陛下謙讓臣主失禮竊為陛下不取也後朝上益¶
莊丞相益畏已而絳侯望袁盎曰吾與而兄善今兒廷¶
<pb:KR2a0002_WYG_101-2a>¶
毁我盎遂不謝及絳侯免相之國國人上書告以為反¶
徵繫清室(漢書作請室應劭曰請室請罪之室若今鍾/下也如淳曰請室獄也若古刑於甸師氏也)¶
宗室諸公莫敢為言唯袁盎明絳侯無罪絳侯得釋盎¶
頗有力絳侯乃大與盎結交淮南厲王朝殺辟陽侯居¶
處驕甚袁盎諌曰諸侯大驕必生患可適削地上弗用¶
淮南王益横及棘蒲侯柴武太子謀反事覺治連淮南¶
王淮南王徴上因遷之蜀轞車傳送袁盎時為中郎将¶
乃諌曰陛下素驕淮南王弗稍禁以至此今又暴摧折¶
<pb:KR2a0002_WYG_101-2b>¶
之淮南王為人剛如有遇霧露行道死陛下竟為以天¶
下之大弗能容有殺弟之名奈何上弗聽遂行之淮南¶
王至雍病死聞上輟食哭甚哀盎入頓首請罪上曰以¶
不用公言至此盎曰上自寛此往事豈可悔哉且陛下¶
有髙世之行者三此不足以毁名上曰吾髙世行三者¶
何事盎曰陛下居代時太后嘗病三年陛下不交睫不¶
解衣湯藥非陛下口所嘗弗進夫曾參以布衣猶難之¶
今陛下親以王者修之過曾參孝遠矣夫諸呂用事大¶
<pb:KR2a0002_WYG_101-3a>¶
臣専制然陛下從代乘六乘傳馳不測之淵(瓚曰大臣/共誅諸吕)¶
(禍福尚未可知/故曰不測也)雖賁育之勇不及陛下(孟康曰孟賁夏/育皆古勇者也)¶
陛下至代邸西向讓天子位者再南面讓天子位者三¶
夫許由一讓而陛下五以天下讓過許由四矣且陛下¶
遷淮南王欲以苦其志使改過有司衛不謹故病死於¶
是上乃解曰将奈何盎曰淮南王有三子唯在陛下耳¶
於是文帝立其三子皆為王盎由此名重朝廷袁盎常¶
引大體忼慨宦者趙同(徐廣曰漢/書作談字)以數幸嘗害袁盎袁¶
<pb:KR2a0002_WYG_101-3b>¶
盎患之盎兄子種為常侍騎持節夾乘説盎曰(徐廣曰/説一作)¶
(謀/)君與鬬廷辱之使其毁不用孝文帝出趙同參乘袁¶
盎伏車前曰臣聞天子所與共六尺輿者皆天下豪英¶
今漢雖乏人陛下獨奈何與刀鋸餘人載於是上笑下¶
趙同趙同泣下車文帝從霸陵上欲西馳下峻阪袁盎¶
騎竝車擥轡上曰将軍怯邪盎曰臣聞千金之子坐不¶
垂堂百金之子不騎衡(徐廣曰一作行駰案服䖍曰自/惜身不騎衡如淳曰騎倚也衡)¶
(樓殿邉欗楯也/韋昭曰衡車衡)聖主不乘危而徼幸今陛下騁六騑(如/淳)¶
<pb:KR2a0002_WYG_101-4a>¶
(曰六馬之/疾若飛)馳下峻山如有馬驚車敗陛下縱自輕奈髙¶
廟太后何上乃止上幸上林皇后慎夫人從其在禁中¶
常同席坐及坐郎署長布席袁盎引郤慎夫人坐(如淳/曰盎)¶
(時為中郎将天子幸署豫設/供帳待之故得郤慎夫人坐)慎夫人怒不肯坐上亦怒¶
起入禁中盎因前説曰臣聞尊卑有序則上下和今陛¶
下既已立后慎夫人乃妾妾主豈可與同坐哉且陛下¶
幸之即厚賜之陛下所以為慎夫人適所以禍之陛下¶
獨不見人彘乎(張晏曰/戚夫人)於是上乃説召語慎夫人慎夫¶
<pb:KR2a0002_WYG_101-4b>¶
人賜盎金五十斤然袁盎亦以數直諫不得乆居中調¶
為隴西都尉(如淳曰/調選)仁愛士卒士卒皆爭為死遷為齊¶
相徙為呉相辭行種謂盎曰呉王驕日乆國多姦今茍¶
欲劾治彼不上書告君即利劒刺君矣南方卑溼君能¶
日飲母苛時説王曰母反而已如此幸得脱盎用種之¶
計呉王厚遇盎盎告歸道逢丞相申屠嘉下車拜謁丞¶
相從車上謝袁盎袁盎還愧其吏乃之丞相舍上謁求¶
見丞相丞相良乆而見之盎因跪曰願請間丞相曰使¶
<pb:KR2a0002_WYG_101-5a>¶
君所言公事之曹與長史掾議吾且奏之即私邪吾不¶
受私語袁盎即跪説曰君為丞相自度孰與陳平絳侯¶
丞相曰吾不如袁盎曰善君即自謂不如夫陳平絳侯¶
輔翼髙帝定天下為将相而誅諸呂存劉氏君乃為材¶
官蹶張遷為隊率積功至淮陽守非有竒計攻城野戰¶
之功且陛下從代來每朝郎官上書疏未嘗不止輦受¶
其言言不可用置之言可受採之未嘗不稱善何也則¶
欲以致天下賢士大夫上日聞所不聞明所不知日益¶
<pb:KR2a0002_WYG_101-5b>¶
聖智君今自閉鉗天下之口而日益愚夫以聖主責愚¶
相君受禍不乆矣丞相乃再拜曰嘉鄙野人乃不知将¶
軍幸教引入與坐為上客盎素不好鼂錯鼂錯所居坐¶
盎去盎坐錯亦去兩人未嘗同堂語及孝文帝崩孝景¶
帝即位鼂錯為御史大夫使吏案袁盎受呉王財物抵¶
罪詔赦以為庶人呉楚反聞鼂錯謂丞史曰(如淳曰百/官表御史)¶
(大夫有兩丞/丞史丞相史)夫袁盎多受呉王金錢專為蔽匿言不反¶
今果反欲請治盎宜知計謀丞史曰事未發治之有絶¶
<pb:KR2a0002_WYG_101-6a>¶
(如淳曰事未發之/時治之乃有所絶)今兵西鄉治之何益且袁盎不宜有¶
謀(如淳曰盎大臣/不宜有姦謀)鼂錯猶與未决人有告袁盎者袁盎¶
恐夜見竇嬰為言呉所以反者願至上前口對状竇嬰¶
入言上上乃召袁盎入見鼂錯在前及盎請辟人賜間¶
錯去固恨甚袁盎具言呉所以反状以錯故獨急斬錯¶
以謝呉呉兵乃可罷其語具在呉事中使袁盎為太常¶
竇嬰為大将軍兩人素相與善逮呉反諸陵長者長安¶
中賢大夫爭附兩人車隨者日數百乘及鼂錯已誅袁¶
<pb:KR2a0002_WYG_101-6b>¶
盎以太常使呉呉王欲使将不肯欲殺之使一都尉以¶
五百人圍守盎軍中袁盎自其為呉相時嘗有從史從¶
史嘗盜愛盎侍兒(文穎曰/婢也)盎知之弗泄遇之如故人有¶
告從史言君知爾與侍者通乃亡歸袁盎驅自追之遂¶
以侍者賜之復為從史及袁盎使呉見守從史適為守¶
盎校尉司馬乃悉以其裝齎置二石淳醪會天寒士卒¶
飢渇飲酒醉西南陬卒皆卧司馬夜引袁盎起曰君可¶
以去矣呉王期旦日斬君盎弗信曰公何為者司馬曰¶
<pb:KR2a0002_WYG_101-7a>¶
臣故為從史盜君侍兒者盎乃驚謝曰公幸有親(文穎/曰言)¶
(汝有/親老)吾不足以累公司馬曰君第去臣亦且亡避吾親¶
(如淳曰藏匿吾/親不使遇害也)君何患乃以刀決張(音/帳)道(如淳曰決開/當所從亡者)¶
(之/道)從醉卒直隧出司馬與分背袁盎解節毛懷之(如淳/曰不)¶
(欲令人/見也)杖歩行七八里明見梁騎騎馳去(文頴曰梁騎/擊呉楚者也)¶
(或曰得梁/馬馳去也)遂歸報呉楚已破上更以元王子平陸侯禮¶
為楚王袁盎為楚相嘗上書有所言不用袁盎病免居¶
家與閭里浮沈相隨行鬬雞走狗雒陽劇孟嘗過袁盎¶
<pb:KR2a0002_WYG_101-7b>¶
盎善待之安陵富人有謂盎曰吾聞劇孟博徒(如淳曰/博盪之)¶
(徒或曰博/戲之徒)将軍何自通之盎曰劇孟雖博徒然母死客¶
送𦵏車千餘乘此亦有過人者且緩急人所有夫一旦¶
有急叩門不以親為解(張晏曰不語云親不聽也瓚曰/凡人之於赴難濟危多以有父)¶
(母為解而/孟兼行之)不以存亡為辭天下所望者獨季心劇孟耳¶
今公常從數騎(徐廣曰常/一作詳)一旦有緩急寧足恃乎罵富¶
人弗與通諸公聞之皆多袁盎袁盎雖家居景帝時時¶
使人問籌策梁王欲求為嗣袁盎進説其後語塞梁王¶
<pb:KR2a0002_WYG_101-8a>¶
以此怨盎曾使人刺盎刺者至關中問袁盎諸君譽之¶
皆不容口乃見袁盎曰臣受梁王金來刺君君長者不¶
忍刺君然後刺君者十餘曹(如淳曰/曹輩)備之袁盎心不樂¶
家又多怪乃之棓生所問占(徐廣曰棓一作服駰案文/穎曰棓音陪秦賢士善術)¶
(者/)還梁刺客後曹輩果遮刺殺盎安陵郭門外¶
鼂錯者潁川人也學申商刑名於軹張恢先所(徐廣曰/先即先)¶
(生/)與雒陽宋孟及劉禮同師以文學為太常掌故(應劭/曰掌)¶
(故百石吏/主故事)錯為人陗直刻深(韋昭曰術岸髙/曰峭瓚曰陗峻)孝文帝時¶
<pb:KR2a0002_WYG_101-8b>¶
天下無治尚書者獨聞濟南伏生故秦博士治尚書年¶
九十餘老不可徴乃詔太常使人往受之太常遣錯受¶
尚書伏生所還因上便冝事以書稱説詔以為太子舍¶
人門大夫家令(服䖍曰太子稱家瓚曰茂/陵書太子家令秩八百石)以其辯得幸¶
太子太子家號曰智囊數上書孝文時言削諸侯事及¶
法令可更定者書數十上孝文不聽然奇其材遷為中¶
大夫當是時太子善錯計䇿袁盎諸大功臣多不好錯¶
景帝即位以錯為内史錯常數請間言事輒聽寵幸傾¶
<pb:KR2a0002_WYG_101-9a>¶
九卿(徐廣曰九/一作公)法令多所更定丞相申屠嘉心弗便力¶
未有以傷内史府居太上廟壖中門東出不便錯乃穿¶
兩門南出鑿廟壖垣丞相嘉聞大怒欲因此過為奏請¶
誅錯錯聞之即夜請間具為上言之丞相奏事因言錯¶
擅鑿廟垣為門請下廷尉誅上曰此非廟垣乃壖中垣¶
不致於法丞相謝罷朝怒謂長史曰吾當先斬以聞乃¶
先請為兒所賣固誤丞相遂發病死錯以此愈貴遷為¶
御史大夫請諸侯之罪過削其地(徐廣曰一云言景帝/曰諸侯或連數郡非)¶
<pb:KR2a0002_WYG_101-9b>¶
(古之制非乆長策不便/請削之上令公卿云云)收其枝郡奏上上令公卿列侯¶
宗室集議莫敢難獨竇嬰爭之由此與錯有㕁錯所更¶
令三十章諸侯皆諠譁疾鼂錯錯父聞之從潁川來謂¶
錯曰上初即位公為政用事侵削諸侯别疏人骨肉人¶
口議(徐廣曰/一作讙)多怨公者何也鼂錯曰固也不如此天子¶
不尊宗廟不安錯父曰劉氏安矣而鼂氏危矣吾去公¶
歸矣遂飲藥死曰吾不忍見禍及吾身死十餘日呉楚¶
七國果反以誅錯為名及竇嬰袁盎進説上令鼂錯衣¶
<pb:KR2a0002_WYG_101-10a>¶
朝衣斬東市鼂錯已死謁者僕射鄧公為校尉擊呉楚¶
軍為将還上書言軍事謁見上上問曰道軍所來(如淳/曰道)¶
(路從呉軍所來/也瓚曰道由也)聞鼂錯死呉楚罷不鄧公曰呉王為反¶
數十年矣發怒削地以誅錯為名其意不在錯也且臣¶
恐天下之士噤口不敢復言也上曰何哉鄧公曰夫鼂¶
錯患諸侯强大不可制故請削地以尊京師萬世之利¶
也計畫始行卒受大戮内杜忠臣之口外為諸侯報仇¶
臣竊為陛下不取也於是景帝黙然良乆曰公言善吾¶
<pb:KR2a0002_WYG_101-10b>¶
亦恨之乃拜鄧公為城陽中尉鄧公成固人也多竒計¶
建元中上招賢良公卿言鄧公時鄧公免起家為九卿¶
一年復謝病免歸其子章以修黄老言顯於諸公間¶
太史公曰袁盎雖不好學亦善傅會仁心為質引義慷¶
慨遭孝文初立資適逢世(張晏曰資才也適/值其世得騁其才)時以變易¶
(張晏曰謂/景帝立)及呉楚一説説雖行哉然復不遂好聲矜賢¶
竟以名敗鼂錯為家令時數言事不用後擅權多所變¶
更諸侯發難不急匡救欲報私讐反以亡軀語曰變古¶
<pb:KR2a0002_WYG_101-11a>¶
亂常不死則亡豈錯等謂邪¶
　¶
　¶
　¶
　¶
　¶
　¶
　¶
<pb:KR2a0002_WYG_101-11b>¶
　¶
　¶
　¶
　¶
　¶
　¶
　¶
　史記集解卷一百一¶
